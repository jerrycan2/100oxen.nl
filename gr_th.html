<!doctype html>
<html lang="el">
  <head>
    <meta http-equiv="Content-Type" content="text/html; charset=UTF-8" />
      <title>Hesiod: Theogony, Greek text</title>
      <!--link href='https://fonts.googleapis.com/css?family=Noto+Sans&subset=latin,greek,greek-ext' rel='stylesheet' type='text/css'-->
		<link rel="stylesheet" href="css/common.css" type="text/css">
	</head>
<body>
<div class="contents greek" id="greektext">
<h2>ΗΣΙΟΔΟΣ</h2>
<h4>ΘΕΟΓΟΝΙΑ</h4>
<p><a>1</a>  μουσάων Ἑλικωνιάδων ἀρχώμεθ᾽ ἀείδειν,<br>
 αἵθ᾽ Ἑλικῶνος ἔχουσιν ὄρος μέγα τε ζάθεόν τε<br>
 καί τε περὶ κρήνην ἰοειδέα πόσσ᾽ ἁπαλοῖσιν<br>
 ὀρχεῦνται καὶ βωμὸν ἐρισθενέος Κρονίωνος.<br>
</p>
<p><a>5</a>  καί τε λοεσσάμεναι τέρενα χρόα Περμησσοῖο<br>
 ἢ Ἵππου κρήνης ἢ Ὀλμειοῦ ζαθέοιο<br>
 ἀκροτάτῳ Ἑλικῶνι χοροὺς ἐνεποιήσαντο<br>
 καλούς, ἱμερόεντας: ἐπερρώσαντο δὲ ποσσίν.<br>
 ἔνθεν ἀπορνύμεναι, κεκαλυμμέναι ἠέρι πολλῇ,<br>
</p>
<p><a>10</a>  ἐννύχιαι στεῖχον περικαλλέα ὄσσαν ἱεῖσαι, <br>
 ὑμνεῦσαι Δία τ᾽ αἰγίοχον καὶ πότνιαν Ἥρην<br>
 Ἀργεΐην, χρυσέοισι πεδίλοις ἐμβεβαυῖαν,<br>
 κούρην τ᾽ αἰγιόχοιο Διὸς γλαυκῶπιν Ἀθήνην<br>
 Φοῖβόν τ᾽ Ἀπόλλωνα καὶ Ἄρτεμιν ἰοχέαιραν<br>
</p>
<p><a>15</a>  ἠδὲ Ποσειδάωνα γεήοχον, ἐννοσίγαιον,<br>
 καὶ Θέμιν αἰδοίην ἑλικοβλέφαρόν τ᾽ Ἀφροδίτην<br>
 Ἥβην τε χρυσοστέφανον καλήν τε Διώνην<br>
 Λητώ τ᾽ Ἰαπετόν τε ἰδὲ Κρόνον ἀγκυλομήτην<br>
 Ἠῶ τ᾽ Ἠέλιόν τε μέγαν λαμπράν τε Σελήνην<br>
</p>
<p><a>20</a>  Γαῖάν τ᾽ Ὠκεανόν τε μέγαν καὶ Νύκτα μέλαιναν<br>
 ἄλλων τ᾽ ἀθανάτων ἱερὸν γένος αἰὲν ἐόντων.<br>
 αἵ νύ ποθ᾽ Ἡσίοδον καλὴν ἐδίδαξαν ἀοιδήν,<br>
 ἄρνας ποιμαίνονθ᾽ Ἑλικῶνος ὕπο ζαθέοιο.<br>
 τόνδε δέ με πρώτιστα θεαὶ πρὸς μῦθον ἔειπον,<br>
</p>
<p><a>25</a>  Μοῦσαι Ὀλυμπιάδες, κοῦραι Διὸς αἰγιόχοιο:<br>
 ποιμένες ἄγραυλοι, κάκ᾽ ἐλέγχεα, γαστέρες οἶον,<br>
 ἴδμεν ψεύδεα πολλὰ λέγειν ἐτύμοισιν ὁμοῖα,<br>
 ἴδμεν δ᾽, εὖτ᾽ ἐθέλωμεν, ἀληθέα γηρύσασθαι.<br>
 ὣς ἔφασαν κοῦραι μεγάλου Διὸς ἀρτιέπειαι:<br>
</p>
<p><a>30</a>  καί μοι σκῆπτρον ἔδον δάφνης ἐριθηλέος ὄζον<br>
 δρέψασαι, θηητόν: ἐνέπνευσαν δέ μοι αὐδὴν<br>
 θέσπιν, ἵνα κλείοιμι τά τ᾽ ἐσσόμενα πρό τ᾽ ἐόντα.<br>
 καί μ᾽ ἐκέλονθ᾽ ὑμνεῖν μακάρων γένος αἰὲν ἐόντων,<br>
 σφᾶς δ᾽ αὐτὰς πρῶτόν τε καὶ ὕστατον αἰὲν ἀείδειν.<br>
</p>
<p><a>35</a>  ἀλλὰ τί ἦ μοι ταῦτα περὶ δρῦν ἢ περὶ πέτρην; <br>
 τύνη, Μουσάων ἀρχώμεθα, ταὶ Διὶ πατρὶ<br>
 ὑμνεῦσαι τέρπουσι μέγαν νόον ἐντὸς Ὀλύμπου,<br>
 εἰρεῦσαι τά τ᾽ ἐόντα τά τ᾽ ἐσσόμενα πρό τ᾽ ἐόντα,<br>
 φωνῇ ὁμηρεῦσαι: τῶν δ᾽ ἀκάματος ῥέει αὐδὴ<br>
</p>
<p><a>40</a>  ἐκ στομάτων ἡδεῖα: γελᾷ δέ τε δώματα πατρὸς<br>
 Ζηνὸς ἐριγδούποιο θεᾶν ὀπὶ λειριοέσσῃ<br>
 σκιδναμένῃ: ἠχεῖ δὲ κάρη νιφόεντος Ὀλύμπου<br>
 δώματά τ᾽ ἀθανάτων. αἳ δ᾽ ἄμβροτον ὄσσαν ἱεῖσαι<br>
 θεῶν γένος αἰδοῖον πρῶτον κλείουσιν ἀοιδῇ<br>
</p>
<p><a>45</a>  ἐξ ἀρχῆς, οὓς Γαῖα καὶ Οὐρανὸς εὐρὺς ἔτικτεν,<br>
 οἵ τ᾽ ἐκ τῶν ἐγένοντο θεοί, δωτῆρες ἐάων.<br>
 δεύτερον αὖτε Ζῆνα, θεῶν πατέρ᾽ ἠδὲ καὶ ἀνδρῶν,<br>
 ἀρχόμεναί θ᾽ ὑμνεῦσι καὶ ἐκλήγουσαι ἀοιδῆς,<br>
 ὅσσον φέρτατός ἐστι θεῶν κράτεί τε μέγιστος.<br>
</p>
<p><a>50</a>  αὖτις δ᾽ ἀνθρώπων τε γένος κρατερῶν τε Γιγάντων<br>
 ὑμνεῦσαι τέρπουσι Διὸς νόον ἐντὸς Ὀλύμπου<br>
 Μοῦσαι Ὀλυμπιάδες, κοῦραι Διὸς αἰγιόχοιο.<br>
 τὰς ἐν Πιερίῃ Κρονίδῃ τέκε πατρὶ μιγεῖσα<br>
 Μνημοσύνη, γουνοῖσιν Ἐλευθῆρος μεδέουσα,<br>
</p>
<p><a>55</a>  λησμοσύνην τε κακῶν ἄμπαυμά τε μερμηράων. <br>
 ἐννέα γάρ οἱ νυκτὸς ἐμίσγετο μητίετα Ζεὺς<br>
 νόσφιν ἀπ᾽ ἀθανάτων ἱερὸν λέχος εἰσαναβαίνων:<br>
 ἀλλ᾽ ὅτε δή ῥ᾽ ἐνιαυτὸς ἔην, περὶ δ᾽ ἔτραπον ὧραι<br>
 μηνῶν φθινόντων, περὶ δ᾽ ἤματα πόλλ᾽ ἐτελέσθη,<br>
</p>
<p><a>60</a>  ἣ δ᾽ ἔτεκ᾽ ἐννέα κούρας ὁμόφρονας, ᾗσιν ἀοιδὴ<br>
 μέμβλεται ἐν στήθεσσιν, ἀκηδέα θυμὸν ἐχούσαις,<br>
 τυτθὸν ἀπ᾽ ἀκροτάτης κορυφῆς νιφόεντος Ὀλύμπου.<br>
 ἔνθα σφιν λιπαροί τε χοροὶ καὶ δώματα καλά.<br>
 πὰρ δ᾽ αὐτῇς Χάριτές τε καὶ Ἵμερος οἰκί᾽ ἔχουσιν<br>
</p>
<p><a>65</a>  ἐν θαλίῃς: ἐρατὴν δὲ διὰ στόμα ὄσσαν ἱεῖσαι<br>
 μέλπονται πάντων τε νόμους καὶ ἤθεα κεδνὰ<br>
 ἀθανάτων κλείουσιν, ἐπήρατον ὄσσαν ἱεῖσαι.<br>
 αἳ τότ᾽ ἴσαν πρὸς Ὄλυμπον ἀγαλλόμεναι ὀπὶ καλῇ,<br>
 ἀμβροσίῃ μολπῇ: περὶ δ᾽ ἴαχε γαῖα μέλαινα<br>
</p>
<p><a>70</a>  ὑμνεύσαις, ἐρατὸς δὲ ποδῶν ὕπο δοῦπος ὀρώρει<br>
 νισσομένων πατέρ᾽ εἰς ὅν: ὃ δ᾽ οὐρανῷ ἐμβασιλεύει,<br>
 αὐτὸς ἔχων βροντὴν ἠδ᾽ αἰθαλόεντα κεραυνόν,<br>
 κάρτει νικήσας πατέρα Κρόνον: εὖ δὲ ἕκαστα<br>
 ἀθανάτοις διέταξεν ὁμῶς καὶ ἐπέφραδε τιμάς.<br>
</p>
<p><a>75</a>  ταῦτ᾽ ἄρα Μοῦσαι ἄειδον, Ὀλύμπια δώματ᾽ ἔχουσαι,<br>
 ἐννέα θυγατέρες μεγάλου Διὸς ἐκγεγαυῖαι,<br>
 Κλειώ τ᾽ Εὐτέρπη τε Θάλειά τε Μελπομέενη τε<br>
 Τερψιχόρη τ᾽ Ἐρατώ τε Πολύμνιά τ᾽ Οὐρανίη τε<br>
 Καλλιόπη θ᾽: ἣ δὲ προφερεστάτη ἐστὶν ἁπασέων.<br>
</p>
<p><a>80</a>  ἣ γὰρ καὶ βασιλεῦσιν ἅμ᾽ αἰδοίοισιν ὀπηδεῖ. <br>
 ὅν τινα τιμήσωσι Διὸς κοῦραι μεγάλοιο<br>
 γεινόμενόν τε ἴδωσι διοτρεφέων βασιλήων,<br>
 τῷ μὲν ἐπὶ γλώσσῃ γλυκερὴν χείουσιν ἐέρσην,<br>
 τοῦ δ᾽ ἔπε᾽ ἐκ στόματος ῥεῖ μείλιχα: οἱ δέ τε λαοὶ<br>
</p>
<p><a>85</a>  πάντες ἐς αὐτὸν ὁρῶσι διακρίνοντα θέμιστας<br>
 ἰθείῃσι δίκῃσιν: ὃ δ᾽ ἀσφαλέως ἀγορεύων<br>
 αἶψά κε καὶ μέγα νεῖκος ἐπισταμένως κατέπαυσεν:<br>
 τοὔνεκα γὰρ βασιλῆες ἐχέφρονες, οὕνεκα λαοῖς<br>
 βλαπτομένοις ἀγορῆφι μετάτροπα ἔργα τελεῦσι<br>
</p>
<p><a>90</a>  ῥηιδίως, μαλακοῖσι παραιφάμενοι ἐπέεσσιν.<br>
 ἐρχόμενον δ᾽ ἀν᾽ ἀγῶνα θεὸν ὣς ἱλάσκονται<br>
 αἰδοῖ μειλιχίῃ, μετὰ δὲ πρέπει ἀγρομένοισιν:<br>
 τοίη Μουσάων ἱερὴ δόσις ἀνθρώποισιν.<br>
 ἐκ γάρ τοι Μουσέων καὶ ἑκηβόλου Ἀπόλλωνος<br>
</p>
<p><a>95</a>  ἄνδρες ἀοιδοὶ ἔασιν ἐπὶ χθόνα καὶ κιθαρισταί, <br>
 ἐκ δὲ Διὸς βασιλῆες: ὃ δ᾽ ὄλβιος, ὅν τινα Μοῦσαι<br>
 φίλωνται: γλυκερή οἱ ἀπὸ στόματος ῥέει αὐδή.<br>
 εἰ γάρ τις καὶ πένθος ἔχων νεοκηδέι θυμῷ<br>
 ἄζηται κραδίην ἀκαχήμενος, αὐτὰρ ἀοιδὸς<br>
</p>
<p><a>100</a>  Μουσάων θεράπων κλέεα προτέρων ἀνθρώπων<br>
 ὑμνήσῃ μάκαράς τε θεούς, οἳ Ὄλυμπον ἔχουσιν,<br>
 αἶψ᾽ ὅ γε δυσφροσυνέων ἐπιλήθεται οὐδέ τι κηδέων<br>
 μέμνηται: ταχέως δὲ παρέτραπε δῶρα θεάων.<br>
 χαίρετε, τέκνα Διός, δότε δ᾽ ἱμερόεσσαν ἀοιδήν.<br>
</p>
<p><a>105</a>  κλείετε δ᾽ ἀθανάτων ἱερὸν γένος αἰὲν ἐόντων, <br>
 οἳ Γῆς τ᾽ ἐξεγένοντο καὶ Οὐρανοῦ ἀστερόεντος,<br>
 Νυκτός τε δνοφερῆς, οὕς θ᾽ ἁλμυρὸς ἔτρεφε Πόντος.<br>
 εἴπατε δ᾽, ὡς τὰ πρῶτα θεοὶ καὶ γαῖα γένοντο<br>
 καὶ ποταμοὶ καὶ πόντος ἀπείριτος, οἴδματι θυίων, <br>
</p>
<p><a>110</a>  ἄστρα τε λαμπετόωντα καὶ οὐρανὸς εὐρὺς ὕπερθεν<br>
 οἵ τ᾽ ἐκ τῶν ἐγένοντο θεοί, δωτῆρες ἐάων <br>
 ὥς τ᾽ ἄφενος δάσσαντο καὶ ὡς τιμὰς διέλοντο<br>
 ἠδὲ καὶ ὡς τὰ πρῶτα πολύπτυχον ἔσχον Ὄλυμπον.<br>
 ταῦτά μοι ἔσπετε Μοῦσαι, Ὀλύμπια δώματ᾽ ἔχουσαι<br>
</p>
<p><a>115</a>  ἐξ ἀρχῆς, καὶ εἴπαθ᾽, ὅ τι πρῶτον γένετ᾽ αὐτῶν.<br>
 ἦ τοι μὲν πρώτιστα Χάος γένετ᾽, αὐτὰρ ἔπειτα<br>
 Γαῖ᾽ εὐρύστερνος, πάντων ἕδος ἀσφαλὲς αἰεὶ<br>
 ἀθανάτων, οἳ ἔχουσι κάρη νιφόεντος Ὀλύμπου, <br>
 Τάρταρά τ᾽ ἠερόεντα μυχῷ χθονὸς εὐρυοδείης,<br>
</p>
<p><a>120</a>  ἠδ᾽ Ἔρος, ὃς κάλλιστος ἐν ἀθανάτοισι θεοῖσι,<br>
 λυσιμελής, πάντων δὲ θεῶν πάντων τ᾽ ἀνθρώπων<br>
 δάμναται ἐν στήθεσσι νόον καὶ ἐπίφρονα βουλήν.<br>
 ἐκ Χάεος δ᾽ Ἔρεβός τε μέλαινά τε Νὺξ ἐγένοντο:<br>
 Νυκτὸς δ᾽ αὖτ᾽ Αἰθήρ τε καὶ Ἡμέρη ἐξεγένοντο,<br>
</p>
<p><a>125</a>  οὓς τέκε κυσαμένη Ἐρέβει φιλότητι μιγεῖσα. <br>
 Γαῖα δέ τοι πρῶτον μὲν ἐγείνατο ἶσον ἑαυτῇ <br>
 Οὐρανὸν ἀστερόενθ᾽, ἵνα μιν περὶ πάντα καλύπτοι,<br>
 ὄφρ᾽ εἴη μακάρεσσι θεοῖς ἕδος ἀσφαλὲς αἰεί.<br>
 γείνατο δ᾽ Οὔρεα μακρά, θεῶν χαρίεντας ἐναύλους,<br>
</p>
<p><a>130</a>  Νυμφέων, αἳ ναίουσιν ἀν᾽ οὔρεα βησσήεντα.<br>
 ἣ δὲ καὶ ἀτρύγετον πέλαγος τέκεν, οἴδματι θυῖον, <br>
 Πόντον, ἄτερ φιλότητος ἐφιμέρου: αὐτὰρ ἔπειτα<br>
 Οὐρανῷ εὐνηθεῖσα τέκ᾽ Ὠκεανὸν βαθυδίνην,<br>
 Κοῖόν τε Κρῖόν θ᾽ Ὑπερίονά τ᾽ Ἰαπετόν τε<br>
</p>
<p><a>135</a>  Θείαν τε Ῥείαν τε Θέμιν τε Μνημοσύνην τε<br>
 Φοίβην τε χρυσοστέφανον Τηθύν τ᾽ ἐρατεινήν.<br>
 τοὺς δὲ μέθ᾽ ὁπλότατος γένετο Κρόνος ἀγκυλομήτης,<br>
 δεινότατος παίδων: θαλερὸν δ᾽ ἤχθηρε τοκῆα.<br>
 γείνατο δ᾽ αὖ Κύκλωπας ὑπέρβιον ἦτορ ἔχοντας,<br>
</p>
<p><a>140</a>  Βρόντην τε Στερόπην τε καὶ Ἄργην ὀβριμόθυμον, <br>
 οἳ Ζηνὶ βροντήν τε δόσαν τεῦξάν τε κεραυνόν.<br>
 οἳ δή τοι τὰ μὲν ἄλλα θεοῖς ἐναλίγκιοι ἦσαν, <br>
 μοῦνος δ᾽ ὀφθαλμὸς μέσσῳ ἐνέκειτο μετώπῳ.<br>
 Κύκλωπες δ᾽ ὄνομ᾽ ἦσαν ἐπώνυμον, οὕνεκ᾽ ἄρα σφέων<br>
</p>
<p><a>145</a>  κυκλοτερὴς ὀφθαλμὸς ἕεις ἐνέκειτο μετώπῳ:<br>
 ἰσχὺς δ᾽ ἠδὲ βίη καὶ μηχαναὶ ἦσαν ἐπ᾽ ἔργοις.<br>
 ἄλλοι δ᾽ αὖ Γαίης τε καὶ Οὐρανοῦ ἐξεγένοντο<br>
 τρεῖς παῖδες μεγάλοι τε καὶ ὄβριμοι, οὐκ ὀνομαστοί,<br>
 Κόττος τε Βριάρεώς τε Γύης θ᾽, ὑπερήφανα τέκνα.<br>
</p>
<p><a>150</a>  τῶν ἑκατὸν μὲν χεῖρες ἀπ᾽ ὤμων ἀίσσοντο,<br>
 ἄπλαστοι, κεφαλαὶ δὲ ἑκάστῳ πεντήκοντα<br>
 ἐξ ὤμων ἐπέφυκον ἐπὶ στιβαροῖσι μέλεσσιν:<br>
 ἰσχὺς δ᾽ ἄπλητος κρατερὴ μεγάλῳ ἐπὶ εἴδει.<br>
 ὅσσοι γὰρ Γαίης τε καὶ Οὐρανοῦ ἐξεγένοντο,<br>
</p>
<p><a>155</a>  δεινότατοι παίδων, σφετέρῳ δ᾽ ἤχθοντο τοκῆι<br>
 ἐξ ἀρχῆς: καὶ τῶν μὲν ὅπως τις πρῶτα γένοιτο,<br>
 πάντας ἀποκρύπτασκε, καὶ ἐς φάος οὐκ ἀνίεσκε,<br>
 Γαίης ἐν κευθμῶνι, κακῷ δ᾽ ἐπετέρπετο ἔργῳ<br>
 Οὐρανός. ἣ δ᾽ ἐντὸς στοναχίζετο Γαῖα πελώρη<br>
</p>
<p><a>160</a>  στεινομένη: δολίην δὲ κακήν τ᾽ ἐφράσσατο τέχνην. <br>
 αἶψα δὲ ποιήσασα γένος πολιοῦ ἀδάμαντος<br>
 τεῦξε μέγα δρέπανον καὶ ἐπέφραδε παισὶ φίλοισιν:<br>
 εἶπε δὲ θαρσύνουσα, φίλον τετιημένη ἦτορ:<br>
 παῖδες ἐμοὶ καὶ πατρὸς ἀτασθάλου, αἴ κ᾽ ἐθέλητε<br>
</p>
<p><a>165</a>  πείθεσθαι, πατρός κε κακὴν τισαίμεθα λώβην<br>
 ὑμετέρου: πρότερος γὰρ ἀεικέα μήσατο ἔργα.<br>
 ὣς φάτο: τοὺς δ᾽ ἄρα πάντας ἕλεν δέος, οὐδέ τις αὐτῶν<br>
 φθέγξατο. θαρσήσας δὲ μέγας Κρόνος ἀγκυλομήτης<br>
 ἂψ αὖτις μύθοισι προσηύδα μητέρα κεδνήν:<br>
</p>
<p><a>170</a>  μῆτερ, ἐγώ κεν τοῦτό γ᾽ ὑποσχόμενος τελέσαιμι<br>
 ἔργον, ἐπεὶ πατρός γε δυσωνύμου οὐκ ἀλεγίζω<br>
 ἡμετέρου: πρότερος γὰρ ἀεικέα μήσατο ἔργα.<br>
 ὣς φάτο: γήθησεν δὲ μέγα φρεσὶ Γαῖα πελώρη: <br>
 εἷσε δέ μιν κρύψασα λόχῳ: ἐνέθηκε δὲ χερσὶν<br>
</p>
<p><a>175</a>  ἅρπην καρχαρόδοντα: δόλον δ᾽ ὑπεθήκατο πάντα. <br>
 ἦλθε δὲ νύκτ᾽ ἐπάγων μέγας Οὐρανός, ἀμφὶ δὲ Γαίῃ<br>
 ἱμείρων φιλότητος ἐπέσχετο καί ῥ᾽ ἐτανύσθη<br>
 πάντη: ὃ δ᾽ ἐκ λοχέοιο πάις ὠρέξατο χειρὶ<br>
 σκαιῇ, δεξιτερῇ δὲ πελώριον ἔλλαβεν ἅρπην<br>
</p>
<p><a>180</a>  μακρὴν καρχαρόδοντα, φίλου δ᾽ ἀπὸ μήδεα πατρὸς<br>
 ἐσσυμένως ἤμησε, πάλιν δ᾽ ἔρριψε φέρεσθαι<br>
 ἐξοπίσω: τὰ μὲν οὔ τι ἐτώσια ἔκφυγε χειρός:<br>
 ὅσσαι γὰρ ῥαθάμιγγες ἀπέσσυθεν αἱματόεσσαι,<br>
 πάσας δέξατο Γαῖα: περιπλομένων δ᾽ ἐνιαυτῶν<br>
</p>
<p><a>185</a>  γείνατ᾽ Ἐρινῦς τε κρατερὰς μεγάλους τε Γίγαντας, <br>
 τεύχεσι λαμπομένους, δολίχ᾽ ἔγχεα χερσὶν ἔχοντας,<br>
 Νύμφας θ᾽ ἃς Μελίας καλέουσ᾽ ἐπ᾽ ἀπείρονα γαῖαν.<br>
 μήδεα δ᾽ ὡς τὸ πρῶτον ἀποτμήξας ἀδάμαντι<br>
 κάββαλ᾽ ἀπ᾽ ἠπείροιο πολυκλύστῳ ἐνὶ πόντῳ,<br>
</p>
<p><a>190</a>  ὣς φέρετ᾽ ἂμ πέλαγος πουλὺν χρόνον, ἀμφὶ δὲ λευκὸς<br>
 ἀφρὸς ἀπ᾽ ἀθανάτου χροὸς ὤρνυτο: τῷ δ᾽ ἔνι κούρη<br>
 ἐθρέφθη: πρῶτον δὲ Κυθήροισιν ζαθέοισιν<br>
 ἔπλητ᾽, ἔνθεν ἔπειτα περίρρυτον ἵκετο Κύπρον.<br>
 ἐκ δ᾽ ἔβη αἰδοίη καλὴ θεός, ἀμφὶ δὲ ποίη<br>
</p>
<p><a>195</a>  ποσσὶν ὕπο ῥαδινοῖσιν ἀέξετο: τὴν δ᾽ Ἀφροδίτην<br>
 ἀφρογενέα τε θεὰν καὶ ἐυστέφανον Κυθέρειαν <br>
 κικλῄσκουσι θεοί τε καὶ ἀνέρες, οὕνεκ᾽ ἐν ἀφρῷ<br>
 θρέφθη: ἀτὰρ Κυθέρειαν, ὅτι προσέκυρσε Κυθήροις:<br>
 Κυπρογενέα δ᾽, ὅτι γέντο πολυκλύστῳ ἐνὶ Κύπρῳ:<br>
</p>
<p><a>200</a>  ἠδὲ φιλομμηδέα, ὅτι μηδέων ἐξεφαάνθη.<br>
 τῇ δ᾽ Ἔρος ὡμάρτησε καὶ Ἵμερος ἕσπετο καλὸς<br>
 γεινομένῃ τὰ πρῶτα θεῶν τ᾽ ἐς φῦλον ἰούσῃ.<br>
 ταύτην δ᾽ ἐξ ἀρχῆς τιμὴν ἔχει ἠδὲ λέλογχε<br>
 μοῖραν ἐν ἀνθρώποισι καὶ ἀθανάτοισι θεοῖσι,<br>
</p>
<p><a>205</a>  παρθενίους τ᾽ ὀάρους μειδήματά τ᾽ ἐξαπάτας τε<br>
 τέρψιν τε γλυκερὴν φιλότητά τε μειλιχίην τε.<br>
 τοὺς δὲ πατὴρ Τιτῆνας ἐπίκλησιν καλέεσκε<br>
 παῖδας νεικείων μέγας Οὐρανός, οὓς τέκεν αὐτός:<br>
 φάσκε δὲ τιταίνοντας ἀτασθαλίῃ μέγα ῥέξαι<br>
</p>
<p><a>210</a>  ἔργον, τοῖο δ᾽ ἔπειτα τίσιν μετόπισθεν ἔσεσθαι.<br>
 νὺξ δ᾽ ἔτεκεν στυγερόν τε Μόρον καὶ Κῆρα μέλαιναν<br>
 καὶ Θάνατον, τέκε δ᾽ Ὕπνον, ἔτικτε δὲ φῦλον Ὀνείρων:<br>
</p>
<p><a>214</a>  δεύτερον αὖ Μῶμον καὶ Ὀιζὺν ἀλγινόεσσαν<br>
</p>
<p><a>213</a>  οὔ τινι κοιμηθεῖσα θεὰ τέκε Νὺξ ἐρεβεννή, <br>
</p>
<p><a>215</a>  Ἑσπερίδας θ᾽, ᾗς μῆλα πέρην κλυτοῦ Ὠκεανοῖο<br>
 χρύσεα καλὰ μέλουσι φέροντά τε δένδρεα καρπόν.<br>
 καὶ Μοίρας καὶ Κῆρας ἐγείνατο νηλεοποίνους,<br>
 Κλωθώ τε Λάχεσίν τε καὶ Ἄτροπον, αἵτε βροτοῖσι<br>
 γεινομένοισι διδοῦσιν ἔχειν ἀγαθόν τε κακόν τε,<br>
</p>
<p><a>220</a>  αἵτ᾽ ἀνδρῶν τε θεῶν τε παραιβασίας ἐφέπουσιν:<br>
 οὐδέ ποτε λήγουσι θεαὶ δεινοῖο χόλοιο,<br>
 πρίν γ᾽ ἀπὸ τῷ δώωσι κακὴν ὄπιν, ὅς τις ἁμάρτῃ.<br>
 τίκτε δὲ καὶ Νέμεσιν, πῆμα θνητοῖσι βροτοῖσι,<br>
 Νὺξ ὀλοή: μετὰ τὴν δ᾽ Ἀπάτην τέκε καὶ Φιλότητα<br>
</p>
<p><a>225</a>  Γῆράς τ᾽ οὐλόμενον, καὶ Ἔριν τέκε καρτερόθυμον.<br>
 αὐτὰρ Ἔρις στυγερὴ τέκε μὲν Πόνον ἀλγινόεντα<br>
 Λήθην τε Λιμόν τε καὶ Ἄλγεα δακρυόεντα<br>
 Ὑσμίνας τε Μάχας τε Φόνους τ᾽ Ἀνδροκτασίας τε<br>
 Νείκεά τε ψευδέας τε Λόγους Ἀμφιλλογίας τε<br>
</p>
<p><a>230</a>  Δυσνομίην τ᾽ Ἄτην τε, συνήθεας ἀλλήλῃσιν,<br>
 Ὅρκον θ᾽, ὃς δὴ πλεῖστον ἐπιχθονίους ἀνθρώπους<br>
 πημαίνει, ὅτε κέν τις ἑκὼν ἐπίορκον ὀμόσσῃ.<br>
 Νηρέα δ᾽ ἀψευδέα καὶ ἀληθέα γείνατο Πόντος,<br>
 πρεσβύτατον παίδων: αὐτὰρ καλέουσι γέροντα,<br>
</p>
<p><a>235</a>  οὕνεκα νημερτής τε καὶ ἤπιος, οὐδὲ θεμιστέων<br>
 λήθεται, ἀλλὰ δίκαια καὶ ἤπια δήνεα οἶδεν:<br>
 αὖτις δ᾽ αὖ Θαύμαντα μέγαν καὶ ἀγήνορα Φόρκυν<br>
 Γαίῃ μισγόμενος καὶ Κητὼ καλλιπάρῃον<br>
 Εὐρυβίην τ᾽ ἀδάμαντος ἐνὶ φρεσὶ θυμὸν ἔχουσαν.<br>
</p>
<p><a>240</a>  Νηρῆος δ᾽ ἐγένοντο μεγήρατα τέκνα θεάων<br>
 πόντῳ ἐν ἀτρυγέτῳ καὶ Δωρίδος ἠυκόμοιο,<br>
 κούρης Ὠκεανοῖο, τελήεντος ποταμοῖο,<br>
 Πλωτώ τ᾽ Εὐκράντη τε Σαώ τ᾽ Ἀμφιτρίτη τε<br>
 Εὐδώρη τε Θέτις τε Γαλήνη τε Γλαύκη τε<br>
</p>
<p><a>245</a>  Κυμοθόη Σπειώ τε Θόη θ᾽ Ἀλίη τ᾽ ἐρόεσσα<br>
 Πασιθέη τ᾽ Ἐρατώ τε καὶ Εὐνίκη ῥοδόπηχυς<br>
 καὶ Μελίτη χαρίεσσα καὶ Εὐλιμένη καὶ Ἀγαυὴ<br>
 Δωτώ τε Πρωτώ τε Φέρουσά τε Δυναμένη τε<br>
 Νησαίη τε καὶ Ἀκταίη καὶ Πρωτομέδεια<br>
</p>
<p><a>250</a>  Δωρὶς καὶ Πανόπεια καὶ εὐειδὴς Γαλάτεια<br>
 Ἱπποθόη τ᾽ ἐρόεσσα καὶ Ἱππονόη ῥοδόπηχυς<br>
 Κυμοδόκη θ᾽, ἣ κύματ᾽ ἐν ἠεροειδέι πόντῳ<br>
 πνοιάς τε ζαέων ἀνέμων σὺν Κυματολήγῃ<br>
 ῥεῖα πρηΰνει καὶ ἐυσφύρῳ Ἀμφιτρίτῃ,<br>
</p>
<p><a>255</a>  Κυμώ τ᾽ Ἠιόνη τε ἐυστέφανός θ᾽ Ἁλιμήδη<br>
 Γλαυκονόμη τε φιλομμειδὴς καὶ Ποντοπόρεια<br>
 Ληαγόρη τε καὶ Εὐαγόρη καὶ Λαομέδεια<br>
 Πουλυνόη τε καὶ Αὐτονόη καὶ Λυσιάνασσα<br>
 Εὐάρνη τε φυήν τ᾽ ἐρατὴ καὶ εἶδος ἄμωμος<br>
</p>
<p><a>260</a>  καὶ Ψαμάθη χαρίεσσα δέμας δίη τε Μενίππη<br>
 Νησώ τ᾽ Εὐπόμπη τε Θεμιστώ τε Προνόη τε<br>
 Νημερτής θ᾽, ἣ πατρὸς ἔχει νόον ἀθανάτοιο.<br>
 αὗται μὲν Νηρῆος ἀμύμονος ἐξεγένοντο<br>
 κοῦραι πεντήκοντα, ἀμύμονα ἔργα ἰδυῖαι.<br>
</p>
<p><a>265</a>  Θαύμας δ᾽ Ὠκεανοῖο βαθυρρείταο θύγατρα<br>
 ἠγάγετ᾽ Ἠλέκτρην: ἣ δ᾽ ὠκεῖαν τέκεν Ἶριν<br>
 ἠυκόμους θ᾽ Ἁρπυίας Ἀελλώ τ᾽ Ὠκυπέτην τε,<br>
 αἵ ῥ᾽ ἀνέμων πνοιῇσι καὶ οἰωνοῖς ἅμ᾽ ἕπονται<br>
 ὠκείῃς πτερύγεσσι: μεταχρόνιαι γὰρ ἴαλλον.<br>
</p>
<p><a>270</a>  Φόρκυϊ δ᾽ αὖ Κητὼ Γραίας τέκε καλλιπαρῄους<br>
 ἐκ γενετῆς πολιάς, τὰς δὴ Γραίας καλέουσιν<br>
 ἀθάνατοί τε θεοὶ χαμαὶ ἐρχόμενοί τ᾽ ἄνθρωποι,<br>
 Πεμφρηδώ τ᾽ ἐύπεπλον Ἐνυώ τε κροκόπεπλον,<br>
 Γοργούς θ᾽, αἳ ναίουσι πέρην κλυτοῦ Ὠκεανοῖο<br>
</p>
<p><a>275</a>  ἐσχατιῇ πρὸς Νυκτός, ἵν᾽ Ἑσπερίδες λιγύφωνοι,<br>
 Σθεννώ τ᾽ Εὐρυάλη τε Μέδουσά τε λυγρὰ παθοῦσα.<br>
 ἣ μὲν ἔην θνητή, αἳ δ᾽ ἀθάνατοι καὶ ἀγήρῳ,<br>
 αἱ δύο: τῇ δὲ μιῇ παρελέξατο Κυανοχαίτης<br>
 ἐν μαλακῷ λειμῶνι καὶ ἄνθεσιν εἰαρινοῖσιν.<br>
</p>
<p><a>280</a>  τῆς δ᾽ ὅτε δὴ Περσεὺς κεφαλὴν ἀπεδειροτόμησεν, <br>
 ἔκθορε Χρυσαωρ τε μέγας καὶ Πήγασος ἵππος.<br>
 τῷ μὲν ἐπώνυμον ἦεν, ὅτ᾽ Ὠκεανοῦ περὶ πηγὰς<br>
 γένθ᾽, ὃ δ᾽ ἄορ χρύσειον ἔχων μετὰ χερσὶ φίλῃσιν.<br>
 χὠ μὲν ἀποπτάμενος προλιπὼν χθόνα, μητέρα μήλων,<br>
</p>
<p><a>285</a>  ἵκετ᾽ ἐς ἀθανάτους: Ζηνὸς δ᾽ ἐν δώμασι ναίει<br>
 βροντήν τε στεροπήν τε φέρων Διὶ μητιόεντι.<br>
 Χρυσάωρ δ᾽ ἔτεκεν τρικέφαλον Γηρυονῆα<br>
 μιχθεὶς Καλλιρόῃ κούρῃ κλυτοῦ Ὠκεανοῖο.<br>
 τὸν μὲν ἄρ᾽ ἐξενάριξε βίη Ἡρακληείη<br>
</p>
<p><a>290</a>  βουσὶ παρ᾽ εἰλιπόδεσσι περιρρύτῳ εἰν Ἐρυθείῃ<br>
 ἤματι τῷ ὅτε περ βοῦς ἤλασεν εὐρυμετώπους<br>
 Τίρυνθ᾽ εἰς ἱερὴν διαβὰς πόρον Ὠκεανοῖο<br>
 Ὄρθον τε κτείνας καὶ βουκόλον Εὐρυτίωνα<br>
 σταθμῷ ἐν ἠερόεντι πέρην κλυτοῦ Ὠκεανοῖο.<br>
</p>
<p><a>295</a>  ἣ δ᾽ ἔτεκ᾽ ἄλλο πέλωρον ἀμήχανον, οὐδὲν ἐοικὸς<br>
 θνητοῖς ἀνθρώποις οὐδ᾽ ἀθανάτοισι θεοῖσιν,<br>
 σπῆι ἔνι γλαφυρῷ θείην κρατερόφρον᾽ Ἔχιδναν,<br>
 ἥμισυ μὲν νύμφην ἑλικώπιδα καλλιπάρῃον,<br>
 ἥμισυ δ᾽ αὖτε πέλωρον ὄφιν δεινόν τε μέγαν τε<br>
</p>
<p><a>300</a>  αἰόλον ὠμηστὴν ζαθέης ὑπὸ κεύθεσι γαίης. <br>
 ἔνθα δέ οἱ σπέος ἐστὶ κάτω κοίλῃ ὑπὸ πέτρῃ<br>
 τηλοῦ ἀπ᾽ ἀθανάτων τε θεῶν θνητῶν τ᾽ ἀνθρώπων:<br>
 ἔνθ᾽ ἄρα οἱ δάσσαντο θεοὶ κλυτὰ δώματα ναίειν.<br>
 ἣ δ᾽ ἔρυτ᾽ εἰν Ἀρίμοισιν ὑπὸ χθονὶ λυγρὴ Ἔχιδνα,<br>
</p>
<p><a>305</a>  ἀθάνατος νύμφη καὶ ἀγήραος ἤματα πάντα. <br>
 τῇ δὲ Τυφάονά φασι μιγήμεναι ἐν φιλότητι<br>
 δεινόν θ᾽ ὑβριστήν τ᾽ ἄνομόν θ᾽ ἑλικώπιδι κούρῃ:<br>
 ἣ δ᾽ ὑποκυσαμένη τέκετο κρατερόφρονα τέκνα.<br>
 Ὄρθον μὲν πρῶτον κύνα γείνατο Γηρυονῆι:<br>
</p>
<p><a>310</a>  δεύτερον αὖτις ἔτικτεν ἀμήχανον, οὔ τι φατειὸν<br>
 Κέρβερον ὠμηστήν, Ἀίδεω κύνα χαλκεόφωνον,<br>
 πεντηκοντακέφαλον, ἀναιδέα τε κρατερόν τε:<br>
 τὸ τρίτον Ὕδρην αὖτις ἐγείνατο λυγρὰ ἰδυῖαν<br>
 Λερναίην, ἣν θρέψε θεὰ λευκώλενος Ἥρη<br>
</p>
<p><a>315</a>  ἄπλητον κοτέουσα βίῃ Ἡρακληείῃ. <br>
 καὶ τὴν μὲν Διὸς υἱὸς ἐνήρατο νηλέι χαλκῷ<br>
 Ἀμφιτρυωνιάδης σὺν ἀρηιφίλῳ Ἰολάῳ<br>
 Ηρακλέης βουλῇσιν Ἀθηναίης ἀγελείης.<br>
 ἣ δὲ Χίμαιραν ἔτικτε πνέουσαν ἀμαιμάκετον πῦρ,<br>
</p>
<p><a>320</a>  δεινήν τε μεγάλην τε ποδώκεά τε κρατερήν τε:<br>
 τῆς δ᾽ ἦν τρεῖς κεφαλαί: μία μὲν χαροποῖο λέοντος,<br>
 ἣ δὲ χιμαίρης, ἣ δ᾽ ὄφιος, κρατεροῖο δράκοντος,<br>
 πρόσθε λέων, ὄπιθεν δὲ δράκων, μέσση δὲ χίμαιρα,<br>
 δεινὸν ἀποπνείουσα πυρὸς μένος αἰθομένοιο. <br>
</p>
<p><a>325</a>  τὴν μὲν Πήγασος εἷλε καὶ ἐσθλὸς Βελλεροφόντης. <br>
 ἣ δ᾽ ἄρα Φῖκ᾽ ὀλοὴν τέκε Καδμείοισιν ὄλεθρον<br>
 Ὅρθῳ ὑποδμηθεῖσα Νεμειαῖόν τε λέοντα,<br>
 τόν ῥ᾽ Ἥρη θρέψασα Διὸς κυδρὴ παράκοιτις<br>
 γουνοῖσιν κατένασσε Νεμείης, πῆμ᾽ ἀνθρώποις.<br>
</p>
<p><a>330</a>  ἔνθ᾽ ἄρ᾽ ὃ οἰκείων ἐλεφαίρετο φῦλ᾽ ἀνθρώπων, <br>
 κοιρανέων Τρητοῖο Νεμείης ἠδ᾽ Ἀπέσαντος:<br>
 ἀλλά ἑ ἲς ἐδάμασσε βίης Ἡρακληείης.<br>
 Κητὼ δ᾽ ὁπλότατον Φόρκυι φιλότητι μιγεῖσα<br>
 γείνατο δεινὸν ὄφιν, ὃς ἐρεμνῆς κεύθεσι γαίης<br>
</p>
<p><a>335</a>  πείρασιν ἐν μεγάλοις παγχρύσεα μῆλα φυλάσσει. <br>
 τοῦτο μὲν ἐκ Κητοῦς καὶ Φόρκυνος γένος ἐστίν.<br>
 Τηθὺς δ᾽ Ὠκεανῷ Ποταμοὺς τέκε δινήεντας,<br>
 Νεῖλόν τ᾽ Ἀλφειόν τε καὶ Ἠριδανὸν βαθυδίνην<br>
 Στρυμόνα Μαίανδρόν τε καὶ Ἴστρον καλλιρέεθρον<br>
</p>
<p><a>340</a>  Φᾶσίν τε Ῥῆσόν τ᾽ Ἀχελώιόν τ᾽ ἀργυροδίνην<br>
 Νέσσον τε Ῥοδίον θ᾽ Ἁλιάκμονά θ᾽ Ἑπτάπορόν τε<br>
 Γρήνικόν τε καὶ Αἴσηπον θεῖόν τε Σιμοῦντα<br>
 Πηνειόν τε καὶ Ἕρμον ἐυρρείτην τε Κάικον<br>
 Σαγγάριόν τε μέγαν Λάδωνά τε Παρθένιόν τε<br>
</p>
<p><a>345</a>  Εὔηνόν τε καὶ Ἄρδησκον θεῖόν τε Σκάμανδρον. <br>
 τίκτε δὲ θυγατέρων ἱερὸν γένος, αἳ κατὰ γαῖαν<br>
 ἄνδρας κουρίζουσι σὺν Ἀπόλλωνι ἄνακτι<br>
 καὶ Ποταμοῖς, ταύτην δὲ Διὸς πάρα μοῖραν ἔχουσι,<br>
 Πειθώ τ᾽ Ἀδμήτη τε Ἰάνθη τ᾽ Ἠλέκτρη τε<br>
</p>
<p><a>350</a>  Δωρίς τε Πρυμνώ τε καὶ Οὐρανίη θεοειδὴς<br>
 Ἱππώ τε Κλυμένη τε Ῥόδειά τε Καλλιρόη τε<br>
 Ζευξώ τε Κλυτίη τε Ἰδυῖά τε Πασιθόη τε<br>
 Πληξαύρη τε Γαλαξαύρη τ᾽ ἐρατή τε Διώνη<br>
 Μηλόβοσίς τε Φόη τε καὶ εὐειδὴς Πολυδώρη<br>
</p>
<p><a>355</a>  Κερκηίς τε φυὴν ἐρατὴ Πλουτώ τε βοῶπις<br>
 Περσηίς τ᾽ Ἰάνειρά τ᾽ Ἀκάστη τε Ξάνθη τε<br>
 Πετραίη τ᾽ ἐρόεσσα Μενεσθώ τ᾽ Εὐρώπη τε<br>
 Μῆτίς τ᾽ Εὐρυνόμη τε Τελεστώ τε Κροκοπεπλος<br>
 Χρυσηίς τ᾽ Ἀσίη τε καὶ ἱμερόεσσα Καλυψὼ<br>
</p>
<p><a>360</a>  Εὐδώρη τε Τύχη τε καὶ Ἀμφιρὼ Ὠκυρόη τε<br>
 καὶ Στύξ, ἣ δή σφεων προφερεστάτη ἐστὶν ἁπασέων.<br>
 αὗται δ᾽ Ὠκεανοῦ καὶ Τηθύος ἐξεγένοντο<br>
 πρεσβύταται κοῦραι: πολλαί γε μέν εἰσι καὶ ἄλλαι.<br>
 τρὶς γὰρ χίλιαί εἰσι τανύσφυροι Ὠκεανῖναι,<br>
</p>
<p><a>365</a>  αἵ ῥα πολυσπερέες γαῖαν καὶ βένθεα λίμνης<br>
 πάντη ὁμῶς ἐφέπουσι, θεάων ἀγλαὰ τέκνα.<br>
 τόσσοι δ᾽ αὖθ᾽ ἕτεροι ποταμοὶ καναχηδὰ ῥέοντες,<br>
 υἱέες Ὠκεανοῦ, τοὺς γείνατο πότνια Τηθύς:<br>
 τῶν ὄνομ᾽ ἀργαλέον πάντων βροτὸν ἀνέρ᾽ ἐνισπεῖν,<br>
</p>
<p><a>370</a>  οἳ δὲ ἕκαστοι ἴσασιν, ὅσοι περιναιετάωσιν.<br>
 θεία δ᾽ Ἠέλιόν τε μέγαν λαμπράν τε Σελήνην<br>
 Ἠῶ θ᾽, ἣ πάντεσσιν ἐπιχθονίοισι φαείνει<br>
 ἀθανάτοις τε θεοῖσι, τοὶ οὐρανὸν εὐρὺν ἔχουσι,<br>
 γείναθ᾽ ὑποδμηθεῖσ᾽ Ὑπερίονος ἐν φιλότητι.<br>
</p>
<p><a>375</a>  Κρίῳ δ᾽ Εὐρυβίν τέκεν ἐν φιλότητι μιγεῖσα<br>
 Ἀστραῖόν τε μέγαν Πάλλαντά τε δῖα θεάων<br>
 Πέρσην θ᾽, ὃς καὶ πᾶσι μετέπρεπεν ἰδμοσύνῃσιν.<br>
 Ἀστραίῳ δ᾽ Ἠὼς ἀνέμους τέκε καρτεροθύμους,<br>
 ἀργέστην Ζέφυρον Βορέην τ᾽ αἰψηροκέλευθον<br>
</p>
<p><a>380</a>  καὶ Νότον, ἐν φιλότητι θεὰ θεῷ εὐνηθεῖσα.<br>
 τοὺς δὲ μέτ᾽ ἀστέρα τίκτεν Ἑωσφόρον Ἠριγένεια<br>
 ἄστρα τε λαμπετόωντα, τά τ᾽ οὐρανὸς ἐστεφάνωται.<br>
 Στὺξ δ᾽ ἔτεκ᾽ Ὠκεανοῦ θυγάτηρ Πάλλαντι μιγεῖσα<br>
 Ζῆλον καὶ Νίκην καλλίσφυρον ἐν μεγάροισιν:<br>
</p>
<p><a>385</a>  καὶ Κράτος ἠδὲ Βίην ἀριδείκετα γείνατο τέκνα, <br>
 τῶν οὐκ ἔστ᾽ ἀπάνευθε Διὸς δόμος, οὐδέ τις ἕδρη,<br>
 οὐδ᾽ ὁδός, ὅππη μὴ κείνοις θεὸς ἡγεμονεύῃ,<br>
 ἀλλ᾽ αἰεὶ πὰρ Ζηνὶ βαρυκτύπῳ ἑδριόωνται.<br>
 ὣς γὰρ ἐβούλευσεν Στὺξ ἄφθιτος Ὠκεανίνη<br>
</p>
<p><a>390</a>  ἤματι τῷ, ὅτε πάντας Ὀλύμπιος ἀστεροπητὴς<br>
 ἀθανάτους ἐκάλεσσε θεοὺς ἐς μακρὸν Ὄλυμπον,<br>
 εἶπε δ᾽, ὃς ἂν μετὰ εἷο θεῶν Τιτῆσι μάχοιτο,<br>
 μή τιν᾽ ἀπορραίσειν γεράων, τιμὴν δὲ ἕκαστον<br>
 ἑξέμεν, ἣν τὸ πάρος γε μετ᾽ ἀθανάτοισι θεοῖσιν<br>
</p>
<p><a>395</a>  τὸν δ᾽ ἔφαθ᾽, ὅστις ἄτιμος ὑπὸ Κρόνου ἠδ᾽ ἀγέραστος,<br>
 τιμῆς καὶ γεράων ἐπιβησέμεν, ἧ θέμις ἐστίν.<br>
 ἦλθε δ᾽ ἄρα πρώτη Στὺξ ἄφθιτος Οὔλυμπόνδε<br>
 σὺν σφοῖσιν παίδεσσι φίλου διὰ μήδεα πατρός.<br>
 τὴν δὲ Ζεὺς τίμησε, περισσὰ δὲ δῶρα δέδωκεν.<br>
</p>
<p><a>400</a>  αὐτὴν μὲν γὰρ ἔθηκε θεῶν μέγαν ἔμμεναι ὅρκον, <br>
 παῖδας δ᾽ ἤματα πάντα ἑοῦ μεταναιέτας εἶναι.<br>
 ὣς δ᾽ αὔτως πάντεσσι διαμπερές, ὥς περ ὑπέστη,<br>
 ἐξετέλεσσ᾽: αὐτὸς δὲ μέγα κρατεῖ ἠδὲ ἀνάσσει.<br>
 φοίβη δ᾽ αὖ Κοίου πολυήρατον ἦλθεν ἐς εὐνήν:<br>
</p>
<p><a>405</a>  κυσαμένη δὴ ἔπειτα θεὰ θεοῦ ἐν φιλότητι<br>
 Λητὼ κυανόπεπλον ἐγείνατο, μείλιχον αἰεί,<br>
 ἤπιον ἀνθρώποισι καὶ ἀθανάτοισι θεοῖσιν,<br>
 μείλιχον ἐξ ἀρχῆς, ἀγανώτατον ἐντὸς Ὀλύμπου.<br>
 γείνατο δ᾽ Ἀστερίην ἐυώνυμον, ἥν ποτε Πέρσης<br>
</p>
<p><a>410</a>  ἠγάγετ᾽ ἐς μέγα δῶμα φίλην κεκλῆσθαι ἄκοιτιν. <br>
 ἢ δ᾽ ὑποκυσαμένη Ἑκάτην τέκε, τὴν περὶ πάντων<br>
 Ζεὺς Κρονίδης τίμησε: πόρεν δέ οἱ ἀγλαὰ δῶρα,<br>
 μοῖραν ἔχειν γαίης τε καὶ ἀτρυγέτοιο θαλάσσης.<br>
 ἣ δὲ καὶ ἀστερόεντος ἀπ᾽ οὐρανοῦ ἔμμορε τιμῆς<br>
</p>
<p><a>415</a>  ἀθανάτοις τε θεοῖσι τετιμένη ἐστὶ μάλιστα. <br>
 καὶ γὰρ νῦν, ὅτε πού τις ἐπιχθονίων ἀνθρώπων<br>
 ἔρδων ἱερὰ καλὰ κατὰ νόμον ἱλάσκηται,<br>
 κικλῄσκει Ἑκάτην. πολλή τέ οἱ ἕσπετο τιμὴ<br>
 ῥεῖα μάλ᾽, ᾧ πρόφρων γε θεὰ ὑποδέξεται εὐχάς,<br>
</p>
<p><a>420</a>  καί τέ οἱ ὄλβον ὀπάζει, ἐπεὶ δύναμίς γε πάρεστιν.<br>
 ὅσσοι γὰρ Γαίης τε καὶ Οὐρανοῦ ἐξεγένοντο<br>
 καὶ τιμὴν ἔλαχον, τούτων ἔχει αἶσαν ἁπάντων.<br>
 οὐδέ τί μιν Κρονίδης ἐβιήσατο οὐδέ τ᾽ ἀπηύρα,<br>
 ὅσσ᾽ ἔλαχεν Τιτῆσι μετὰ προτέροισι θεοῖσιν,<br>
</p>
<p><a>425</a>  ἀλλ᾽ ἔχει, ὡς τὸ πρῶτον ἀπ᾽ ἀρχῆς ἔπλετο δασμός,<br>
</p>
<p><a>427</a>  καὶ γέρας ἐν γαίῃ τε καὶ οὐρανῷ ἠδὲ θαλάσσῃ: <br>
</p>
<p><a>426</a>  οὐδ᾽, ὅτι μουνογενής, ἧσσον θεὰ ἔμμορε τιμῆς,<br>
</p>
<p><a>428</a>  ἀλλ᾽ ἔτι καὶ πολὺ μᾶλλον, ἐπεὶ Ζεὺς τίεται αὐτήν.<br>
 ᾧ δ᾽ ἐθέλει, μεγάλως παραγίγνεται ἠδ᾽ ὀνίνησιν:<br>
</p>
<p><a>434</a>  ἔν τε δίκῃ βασιλεῦσι παρ᾽ αἰδοίοισι καθίζει, <br>
</p>
<p><a>430</a>  ἔν τ᾽ ἀγορῇ λαοῖσι μεταπρέπει, ὅν κ᾽ ἐθέλῃσιν:<br>
 ἠδ᾽ ὁπότ᾽ ἐς πόλεμον φθεισήνορα θωρήσσωνται<br>
 ἀνέρες, ἔνθα θεὰ παραγίγνεται, οἷς κ᾽ ἐθέλῃσι<br>
</p>
<p><a>433</a>  νίκην προφρονέως ὀπάσαι καὶ κῦδος ὀρέξαι. <br>
</p>
<p><a>435</a>  ἐσθλὴ δ᾽ αὖθ᾽ ὁπότ᾽ ἄνδρες ἀεθλεύωσιν ἀγῶνι, <br>
 ἔνθα θεὰ καὶ τοῖς παραγίγνεται ἠδ᾽ ὀνίνησιν:<br>
 νικήσας δὲ βίῃ καὶ κάρτεϊ καλὸν ἄεθλον<br>
 ῥεῖα φέρει χαίρων τε, τοκεῦσι δὲ κῦδος ὀπάζει.<br>
 ἐσθλὴ δ᾽ ἱππήεσσι παρεστάμεν, οἷς κ᾽ ἐθέλῃσιν.<br>
</p>
<p><a>440</a>  καὶ τοῖς, οἳ γλαυκὴν δυσπέμφελον ἐργάζονται,<br>
 εὔχονται δ᾽ Ἑκάτῃ καὶ ἐρικτύπῳ Ἐννοσιγαίῳ,<br>
 ῥηιδίως ἄγρην κυδρὴ θεὸς ὤπασε πολλήν,<br>
 ῥεῖα δ᾽ ἀφείλετο φαινομένην, ἐθέλουσά γε θυμῷ.<br>
 ἐσθλὴ δ᾽ ἐν σταθμοῖσι σὺν Ἑρμῇ ληίδ᾽ ἀέξειν:<br>
</p>
<p><a>445</a>  βουκολίας δ᾽ ἀγέλας τε καὶ αἰπόλια πλατέ᾽ αἰγῶν<br>
 ποίμνας τ᾽ εἰροπόκων ὀίων, θυμῷ γ᾽ ἐθέλουσα,<br>
 ἐξ ὀλίγων βριάει κἀκ πολλῶν μείονα θῆκεν.<br>
 οὕτω τοι καὶ μουνογενὴς ἐκ μητρὸς ἐοῦσα<br>
 πᾶσι μετ᾽ ἀθανάτοισι τετίμηται γεράεσσιν.<br>
</p>
<p><a>450</a>  θῆκε δέ μιν Κρονίδης κουροτρόφον, οἳ μετ᾽ ἐκείνην<br>
 ὀφθαλμοῖσιν ἴδοντο φάος πολυδερκέος Ἠοῦς.<br>
 οὕτως ἐξ ἀρχῆς κουροτρόφος, αἳ δέ τε τιμαί.<br>
 Ῥείη δὲ δμηθεῖσα Κρόνῳ τέκε φαίδιμα τέκνα,<br>
 Ἱστίην Δήμητρα καὶ Ἥρην χρυσοπέδιλον<br>
</p>
<p><a>455</a>  ἴφθιμόν τ᾽ Ἀίδην, ὃς ὑπὸ χθονὶ δώματα ναίει<br>
 νηλεὲς ἦτορ ἔχων, καὶ ἐρίκτυπον Ἐννοσίγαιον<br>
 Ζῆνά τε μητιόεντα, θεῶν πατέρ᾽ ἠδὲ καὶ ἀνδρῶν,<br>
 τοῦ καὶ ὑπὸ βροντῆς πελεμίζεται εὐρεῖα χθών.<br>
 καὶ τοὺς μὲν κατέπινε μέγας Κρόνος, ὥς τις ἕκαστος<br>
</p>
<p><a>460</a>  νηδύος ἐξ ἱερῆς μητρὸς πρὸς γούναθ᾽ ἵκοιτο, <br>
 τὰ φρονέων, ἵνα μή τις ἀγαυῶν Οὐρανιώνων<br>
 ἄλλος ἐν ἀθανάτοισιν ἔχοι βασιληίδα τιμήν.<br>
 πεύθετο γὰρ Γαίης τε καὶ Οὐρανοῦ ἀστερόεντος,<br>
 οὕνεκά οἱ πέπρωτο ἑῷ ὑπὸ παιδὶ δαμῆναι<br>
</p>
<p><a>465</a>  καὶ κρατερῷ περ ἐόντι, Διὸς μεγάλου διὰ βουλάς:<br>
 τῷ ὅ γ᾽ ἄρ᾽ οὐκ ἀλαὸς σκοπιὴν ἔχεν, ἀλλὰ δοκεύων<br>
 παῖδας ἑοὺς κατέπινε: Ῥέην δ᾽ ἔχε πένθος ἄλαστον.<br>
 ἀλλ᾽ ὅτε δὴ Δί᾽ ἔμελλε θεῶν πατέρ᾽ ἠδὲ καὶ ἀνδρῶν<br>
 τέξεσθαι, τότ᾽ ἔπειτα φίλους λιτάνευε τοκῆας<br>
</p>
<p><a>470</a>  τοὺς αὐτῆς, Γαῖάν τε καὶ Οὐρανὸν ἀστερόεντα,<br>
 μῆτιν συμφράσσασθαι, ὅπως λελάθοιτο τεκοῦσα<br>
 παῖδα φίλον, τίσαιτο δ᾽ ἐρινῦς πατρὸς ἑοῖο<br>
 παίδων θ᾽, οὓς κατέπινε μέγας Κρόνος ἀγκυλομήτης.<br>
 οἳ δὲ θυγατρὶ φίλῃ μάλα μὲν κλύον ἠδ᾽ ἐπίθοντο,<br>
</p>
<p><a>475</a>  καί οἱ πεφραδέτην, ὅσα περ πέπρωτο γενέσθαι<br>
 ἀμφὶ Κρόνῳ βασιλῆι καὶ υἱέι καρτεροθύμῳ.<br>
 πέμψαν δ᾽ ἐς Λύκτον, Κρήτης ἐς πίονα δῆμον,<br>
 ὁππότ᾽ ἄρ᾽ ὁπλότατον παίδων τέξεσθαι ἔμελλε,<br>
 Ζῆνα μέγαν: τὸν μέν οἱ ἐδέξατο Γαῖα πελώρη<br>
</p>
<p><a>480</a>  Κρήτῃ ἐν εὐρείῃ τραφέμεν ἀτιταλλέμεναί τε. <br>
 ἔνθα μιν ἷκτο φέρουσα θοὴν διὰ νύκτα μέλαιναν<br>
 πρώτην ἐς Λύκτον: κρύψεν δέ ἑ χερσὶ λαβοῦσα<br>
 ἄντρῳ ἐν ἠλιβάτῳ, ζαθέης ὑπὸ κεύθεσι γαίης,<br>
 Αἰγαίῳ ἐν ὄρει πεπυκασμένῳ ὑλήεντι.<br>
</p>
<p><a>485</a>  τῷ δὲ σπαργανίσασα μέγαν λίθον ἐγγυάλιξεν<br>
 Οὐρανίδῃ μέγ᾽ ἄνακτι, θεῶν προτέρῳ βασιλῆι.<br>
 τὸν τόθ᾽ ἑλὼν χείρεσσιν ἑὴν ἐσκάτθετο νηδὺν<br>
 σχέτλιος: οὐδ᾽ ἐνόησε μετὰ φρεσίν, ὥς οἱ ὀπίσσω<br>
 ἀντὶ λίθου ἑὸς υἱὸς ἀνίκητος καὶ ἀκηδὴς<br>
</p>
<p><a>490</a>  λείπεθ᾽, ὅ μιν τάχ᾽ ἔμελλε βίῃ καὶ χερσὶ δαμάσσας<br>
 τιμῆς ἐξελάειν, ὃ δ᾽ ἐν ἀθανάτοισι ἀνάξειν.<br>
 καρπαλίμως δ᾽ ἄρ᾽ ἔπειτα μένος καὶ φαίδιμα γυῖα<br>
 ηὔξετο τοῖο ἄνακτος: ἐπιπλομένων δ᾽ ἐνιαυτῶν<br>
 Γαίης ἐννεσίῃσι πολυφραδέεσσι δολωθεὶς<br>
</p>
<p><a>495</a>  ὃν γόνον ἄψ ἀνέηκε μέγας Κρόνος ἀγκυλομήτης<br>
 νικηθεὶς τέχνῃσι βίηφί τε παιδὸς ἑοῖο. <br>
 πρῶτον δ᾽ ἐξέμεσεν λίθον, ὃν πύματον κατέπινεν: <br>
 τὸν μὲν Ζεὺς στήριξε κατὰ χθονὸς εὐρυοδείης<br>
 Πυθοῖ ἐν ἠγαθέῃ γυάλοις ὕπο Παρνησοῖο<br>
</p>
<p><a>500</a>  σῆμ᾽ ἔμεν ἐξοπίσω, θαῦμα θνητοῖσι βροτοῖσιν.<br>
 λῦσε δὲ πατροκασιγνήτους ὀλοῶν ὑπὸ δεσμῶν<br>
 Οὐρανίδας, οὓς δῆσε πατὴρ ἀεσιφροσύνῃσιν:<br>
 οἳ οἱ ἀπεμνήσαντο χάριν ἐυεργεσιάων,<br>
 δῶκαν δὲ βροντὴν ἠδ᾽ αἰθαλόεντα κεραυνὸν<br>
</p>
<p><a>505</a>  καὶ στεροπήν: τὸ πρὶν δὲ πελώρη Γαῖα κεκεύθει:<br>
 τοῖς πίσυνος θνητοῖσι καὶ ἀθανάτοισιν ἀνάσσει.<br>
 κούρην δ᾽ Ἰαπετὸς καλλίσφυρον Ὠκεανίνην<br>
 ἠγάγετο Κλυμένην καὶ ὁμὸν λέχος εἰσανέβαινεν.<br>
 ἣ δέ οἱ Ἄτλαντα κρατερόφρονα γείνατο παῖδα:<br>
</p>
<p><a>510</a>  τίκτε δ᾽ ὑπερκύδαντα Μενοίτιον ἠδὲ Προμηθέα<br>
 ποικίλον αἰολόμητιν, ἁμαρτίνοόν τ᾽ Ἐπιμηθέα<br>
 ὃς κακὸν ἐξ ἀρχῆς γένετ᾽ ἀνδράσιν ἀλφηστῇσιν:<br>
 πρῶτος γάρ ῥα Διὸς πλαστὴν ὑπέδεκτο γυναῖκα<br>
 παρθένον. ὑβριστὴν δὲ Μενοίτιον εὐρύοπα Ζεὺς<br>
</p>
<p><a>515</a>  εἰς Ἔρεβος κατέπεμψε βαλὼν ψολόεντι κεραυνῷ<br>
 εἵνεκ᾽ ἀτασθαλίης τε καὶ ἠνορέης ὑπερόπλου.<br>
 Ἄτλας δ᾽ οὐρανὸν εὐρὺν ἔχει κρατερῆς ὑπ᾽ ἀνάγκης<br>
 πείρασιν ἐν γαίης, πρόπαρ Εσπερίδων λιγυφώνων,<br>
 ἑστηὼς κεφαλῇ τε καὶ ἀκαμάτῃσι χέρεσσιν:<br>
</p>
<p><a>520</a>  ταύτην γάρ οἱ μοῖραν ἐδάσσατο μητίετα Ζεύς. <br>
 δῆσε δ᾽ ἀλυκτοπέδῃσι Προμηθέα ποικιλόβουλον<br>
 δεσμοῖς ἀργαλέοισι μέσον διὰ κίον᾽ ἐλάσσας:<br>
 καί οἱ ἐπ᾽ αἰετὸν ὦρσε τανύπτερον: αὐτὰρ ὅ γ᾽ ἧπαρ<br>
 ἤσθιεν ἀθάνατον, τὸ δ᾽ ἀέξετο ἶσον ἁπάντη<br>
</p>
<p><a>525</a>  νυκτός ὅσον πρόπαν ἦμαρ ἔδοι τανυσίπτερος ὄρνις.<br>
 τὸν μὲν ἄρ᾽ Ἀλκμήνης καλλισφύρου ἄλκιμος υἱὸς<br>
 Ἡρακλέης ἔκτεινε, κακὴν δ᾽ ἀπὸ νοῦσον ἄλαλκεν<br>
 Ἰαπετιονίδῃ καὶ ἐλύσατο δυσφροσυνάων<br>
 οὐκ ἀέκητι Ζηνὸς Ὀλυμπίου ὑψιμέδοντος,<br>
</p>
<p><a>530</a>  ὄφρ᾽ Ἡρακλῆος Θηβαγενέος κλέος εἴη<br>
 πλεῖον ἔτ᾽ ἢ τὸ πάροιθεν ἐπὶ χθόνα πουλυβότειραν.<br>
 ταῦτ᾽ ἄρα ἁζόμενος τίμα ἀριδείκετον υἱόν:<br>
 καί περ χωόμενος παύθη χόλου, ὃν πρὶν ἔχεσκεν,<br>
 οὕνεκ᾽ ἐρίζετο βουλὰς ὑπερμενέι Κρονίωνι.<br>
</p>
<p><a>535</a>  καὶ γὰρ ὅτ᾽ ἐκρίνοντο θεοὶ θνητοί τ᾽ ἄνθρωποι<br>
 Μηκώνῃ, τότ᾽ ἔπειτα μέγαν βοῦν πρόφρονι θυμῷ<br>
 δασσάμενος προέθηκε, Διὸς νόον ἐξαπαφίσκων.<br>
 τοῖς μὲν γὰρ σάρκας τε καὶ ἔγκατα πίονα δημῷ<br>
 ἐν ῥινῷ κατέθηκε καλύψας γαστρὶ βοείῃ,<br>
</p>
<p><a>540</a>  τῷ δ᾽ αὖτ᾽ ὀστέα λευκὰ βοὸς δολίῃ ἐπὶ τέχνῃ<br>
 εὐθετίσας κατέθηκε καλύψας ἀργέτι δημῷ.<br>
 δὴ τότε μιν προσέειπε πατὴρ ἀνδρῶν τε θεῶν τε:<br>
 Ἰαπετιονίδη, πάντων ἀριδείκετ᾽ ἀνάκτων,<br>
 ὦ πέπον, ὡς ἑτεροζήλως διεδάσσαο μοίρας.<br>
</p>
<p><a>545</a>  ὣς φάτο κερτομέων Ζεὺς ἄφθιτα μήδεα εἰδώς. <br>
 τὸν δ᾽ αὖτε προσέειπε Προμηθεὺς ἀγκυλομήτης<br>
 ἦκ᾽ ἐπιμειδήσας, δολίης δ᾽ οὐ λήθετο τέχνης:<br>
 ζεῦ κύδιστε μέγιστε θεῶν αἰειγενετάων,<br>
 τῶν δ᾽ ἕλε᾽, ὁπποτέρην σε ἐνὶ φρεσὶ θυμὸς ἀνώγει.<br>
</p>
<p><a>550</a>  Φῆ ῥα δολοφρονέων: Ζεὺς δ᾽ ἄφθιτα μήδεα εἰδὼς<br>
 γνῶ ῥ᾽ οὐδ᾽ ἠγνοίησε δόλον: κακὰ δ᾽ ὄσσετο θυμῷ<br>
 θνητοῖς ἀνθρώποισι, τὰ καὶ τελέεσθαι ἔμελλεν.<br>
 χερσὶ δ᾽ ὅ γ᾽ ἀμφοτέρῃσιν ἀνείλετο λευκὸν ἄλειφαρ.<br>
 χώσατο δὲ φρένας ἀμφί, χόλος δέ μιν ἵκετο θυμόν,<br>
</p>
<p><a>555</a>  ὡς ἴδεν ὀστέα λευκὰ βοὸς δολίῃ ἐπὶ τέχνῃ. <br>
 ἐκ τοῦ δ᾽ ἀθανάτοισιν ἐπὶ χθονὶ φῦλ᾽ ἀνθρώπων<br>
 καίουσ᾽ ὀστέα λευκὰ θυηέντων ἐπὶ βωμῶν.<br>
 τὸν δὲ μέγ᾽ ὀχθήσας προσέφη νεφεληγερέτα Ζεύς:<br>
 Ἰαπετιονίδη, πάντων πέρι μήδεα εἰδώς,<br>
</p>
<p><a>560</a>  ὦ πέπον, οὐκ ἄρα πω δολίης ἐπιλήθεο τέχνης.<br>
 ὣς φάτο χωόμενος Ζεὺς ἄφθιτα μήδεα εἰδώς:<br>
 ἐκ τούτου δὴ ἔπειτα δόλου μεμνημένος αἰεὶ<br>
 οὐκ ἐδίδου Μελίῃσι πυρὸς μένος ἀκαμάτοιο<br>
 θνητοῖς ἀνθρώποις, οἳ ἐπὶ χθονὶ ναιετάουσιν.<br>
</p>
<p><a>565</a>  ἀλλά μιν ἐξαπάτησεν ἐὺς πάις Ἰαπετοῖο<br>
 κλέψας ἀκαμάτοιο πυρὸς τηλέσκοπον. αὐγὴν<br>
 ἐν κοΐλῳ νάρθηκι: δάκεν δέ ἑ νειόθι θυμόν,<br>
 Ζῆν᾽ ὑψιβρεμέτην, ἐχόλωσε δέ μιν φίλον ἦτορ,<br>
 ὡς ἴδ᾽ ἐν ἀνθρώποισι πυρὸς τηλέσκοπον αὐγήν.<br>
</p>
<p><a>570</a>  αὐτίκα δ᾽ ἀντὶ πυρὸς τεῦξεν κακὸν ἀνθρώποισιν:<br>
 γαίης γὰρ σύμπλασσε περικλυτὸς Ἀμφιγυήεις<br>
 παρθένῳ αἰδοίῃ ἴκελον Κρονίδεω διὰ βουλάς.<br>
 ζῶσε δὲ καὶ κόσμησε θεὰ γλαυκῶπις Ἀθήνη<br>
 ἀργυφέη ἐσθῆτι: κατὰ κρῆθεν δὲ καλύπτρην<br>
</p>
<p><a>575</a>  δαιδαλέην χείρεσσι κατέσχεθε, θαῦμα ἰδέσθαι:<br>
 ἀμφὶ δέ οἱ στεφάνους, νεοθηλέος ἄνθεα ποίης,<br>
 ἱμερτοὺς περίθηκε καρήατι Παλλὰς Ἀθήνη. <br>
 ἀμφὶ δέ οἱ στεφάνην χρυσέην κεφαλῆφιν ἔθηκε,<br>
 τὴν αὐτὸς ποίησε περικλυτὸς Ἀμφιγυήεις<br>
</p>
<p><a>580</a>  ἀσκήσας παλάμῃσι, χαριζόμενος Διὶ πατρί.<br>
 τῇ δ᾽ ἐνὶ δαίδαλα πολλὰ τετεύχατο, θαῦμα ἰδέσθαι,<br>
 κνώδαλ᾽, ὅσ᾽ ἤπειρος πολλὰ τρέφει ἠδὲ θάλασσα,<br>
 τῶν ὅ γε πόλλ᾽ ἐνέθηκε,--χάρις δ᾽ ἀπελάμπετο πολλή,--<br>
 θαυμάσια, ζῴοισιν ἐοικότα φωνήεσσιν.<br>
</p>
<p><a>585</a>  αὐτὰρ ἐπεὶ δὴ τεῦξε καλὸν κακὸν ἀντ᾽ ἀγαθοῖο. <br>
 ἐξάγαγ᾽, ἔνθα περ ἄλλοι ἔσαν θεοὶ ἠδ᾽ ἄνθρωποι,<br>
 κόσμῳ ἀγαλλομένην γλαυκώπιδος ὀβριμοπάτρης.<br>
 θαῦμα δ᾽ ἔχ᾽ ἀθανάτους τε θεοὺς θνητούς τ᾽ ἀνθρώπους,<br>
 ὡς εἶδον δόλον αἰπύν, ἀμήχανον ἀνθρώποισιν.<br>
</p>
<p><a>590</a>  ἐκ τῆς γὰρ γένος ἐστὶ γυναικῶν θηλυτεράων, <br>
 τῆς γὰρ ὀλώιόν ἐστι γένος καὶ φῦλα γυναικῶν,<br>
 πῆμα μέγ᾽ αἳ θνητοῖσι μετ᾽ ἀνδράσι ναιετάουσιν<br>
 οὐλομένης πενίης οὐ σύμφοροι, ἀλλὰ κόροιο.<br>
 ὡς δ᾽ ὁπότ᾽ ἐν σμήνεσσι κατηρεφέεσσι μέλισσαι<br>
</p>
<p><a>595</a>  κηφῆνας βόσκωσι, κακῶν ξυνήονας ἔργων--<br>
 αἳ μέν τε πρόπαν ἦμαρ ἐς ἠέλιον καταδύντα<br>
 ἠμάτιαι σπεύδουσι τιθεῖσί τε κηρία λευκά,<br>
 οἳ δ᾽ ἔντοσθε μένοντες ἐπηρεφέας κατὰ σίμβλους<br>
 ἀλλότριον κάματον σφετέρην ἐς γαστέρ᾽ ἀμῶνται--<br>
</p>
<p><a>600</a>  ὣς δ᾽ αὔτως ἄνδρεσσι κακὸν θνητοῖσι γυναῖκας<br>
 Ζεὺς ὑψιβρεμέτης θῆκεν, ξυνήονας ἔργων<br>
 ἀργαλέων: ἕτερον δὲ πόρεν κακὸν ἀντ᾽ ἀγαθοῖο:<br>
 ὅς κε γάμον φεύγων καὶ μέρμερα ἔργα γυναικῶν<br>
 μὴ γῆμαι ἐθέλῃ, ὀλοὸν δ᾽ ἐπὶ γῆρας ἵκοιτο<br>
</p>
<p><a>605</a>  χήτεϊ γηροκόμοιο: ὅ γ᾽ οὐ βιότου ἐπιδευὴς<br>
 ζώει, ἀποφθιμένου δὲ διὰ κτῆσιν δατέονται<br>
 χηρωσταί: ᾧ δ᾽ αὖτε γάμου μετὰ μοῖρα γένηται,<br>
 κεδνὴν δ᾽ ἔσχεν ἄκοιτιν ἀρηρυῖαν πραπίδεσσι,<br>
 τῷ δέ τ᾽ ἀπ᾽ αἰῶνος κακὸν ἐσθλῷ ἀντιφερίζει<br>
</p>
<p><a>610</a>  ἐμμενές: ὃς δέ κε τέτμῃ ἀταρτηροῖο γενέθλης, <br>
 ζώει ἐνὶ στήθεσσιν ἔχων ἀλίαστον ἀνίην<br>
 θυμῷ καὶ κραδίῃ, καὶ ἀνήκεστον κακόν ἐστιν.<br>
 ὣς οὐκ ἔστι Διὸς κλέψαι νόον οὐδὲ παρελθεῖν.<br>
 οὐδὲ γὰρ Ἰαπετιονίδης ἀκάκητα Προμηθεὺς<br>
</p>
<p><a>615</a>  τοῖό γ᾽ ὑπεξήλυξε βαρὺν χόλον, ἀλλ᾽ ὑπ᾽ ἀνάγκης<br>
 καὶ πολύιδριν ἐόντα μέγας κατὰ δεσμὸς ἐρύκει.<br>
 Βριάρεῳ δ᾽ ὡς πρῶτα πατὴρ ὠδύσσατο θυμῷ<br>
 Κόττῳ τ᾽ ἠδὲ Γύῃ, δῆσεν κρατερῷ ἐνὶ δεσμῷ<br>
 ἠνορέην ὑπέροπλον ἀγώμενος ἠδὲ καὶ εἶδος<br>
</p>
<p><a>620</a>  καὶ μέγεθος: κατένασσε δ᾽ ὑπὸ χθονὸς εὐρυοδείης. <br>
 ἔνθ᾽ οἵ γ᾽ ἄλγε᾽ ἔχοντες ὑπὸ χθονὶ ναιετάοντες<br>
 εἵατ᾽ ἐπ᾽ ἐσχατιῇ, μεγάλης ἐν πείρασι γαίης,<br>
 δηθὰ μάλ᾽ ἀχνύμενοι, κραδίῃ μέγα πένθος ἔχοντες.<br>
 ἀλλά σφεας Κρονίδης τε καὶ ἀθάνατοι θεοὶ ἄλλοι,<br>
</p>
<p><a>625</a>  οὓς τέκεν ἠύκομος Ῥείη Κρόνου ἐν φιλότητι, <br>
 Γαίης φραδμοσύνῃσιν ἀνήγαγον ἐς φάος αὖτις:<br>
 αὐτὴ γάρ σφιν ἅπαντα διηνεκέως κατέλεξε<br>
 σὺν κείνοις νίκην τε καὶ ἀγλαὸν εὖχος ἀρέσθαι.<br>
 δηρὸν γὰρ μάρναντο πόνον θυμαλγέ᾽ ἔχοντες<br>
</p>
<p><a>630</a>  Τιτῆνές τε θεοὶ καὶ ὅσοι Κρόνου ἐξεγένοντο, <br>
 ἀντίον ἀλλήλοισι διὰ κρατερὰς ὑσμίνας,<br>
 οἳ μὲν ἀφ᾽ ὑψηλῆς Ὄθρυος Τιτῆνες ἀγαυοί,<br>
 οἳ δ᾽ ἄρ᾽ ἀπ᾽ Οὐλύμποιο θεοί, δωτῆρες ἐάων,<br>
 οὓς τέκεν ἠύκομος Ῥείη Κρόνῳ εὐνηθεῖσα.<br>
</p>
<p><a>635</a>  οἵ ῥα τότ᾽ ἀλλήλοισι χόλον θυμαλγέ᾽ ἔχοντες<br>
 συνεχέως ἐμάχοντο δέκα πλείους ἐνιαυτούς:<br>
 οὐδέ τις ἦν ἔριδος χαλεπῆς λύσις οὐδὲ τελευτὴ<br>
 οὐδετέροις, ἶσον δὲ τέλος τέτατο πτολέμοιο.<br>
 ἀλλ᾽ ὅτε δὴ κείνοισι παρέσχεθεν ἄρμενα πάντα,<br>
</p>
<p><a>640</a>  νέκταρ τ᾽ ἀμβροσίην τε, τά περ θεοὶ αὐτοὶ ἔδουσι,<br>
 πάντων ἐν στήθεσσιν ἀέξετο θυμὸς ἀγήνωρ.<br>
 ὡς νέκταρ τ᾽ ἐπάσαντο καὶ ἀμβροσίην ἐρατεινήν,<br>
 δὴ τότε τοῖς μετέειπε πατὴρ ἀνδρῶν τε θεῶν τε:<br>
 κέκλυτε μευ, Γαίης τε καὶ Οὐρανοῦ ἀγλαὰ τέκνα,<br>
</p>
<p><a>645</a>  ὄφρ᾽ εἴπω, τά με θυμὸς ἐνὶ στήθεσσι κελεύει.<br>
 ἤδη γὰρ μάλα δηρὸν ἐναντίοι ἀλλήλοισι<br>
 νίκης καὶ κράτεος πέρι μαρνάμεθ᾽ ἤματα πάντα<br>
 Τιτῆνές τε θεοὶ καὶ ὅσοι Κρόνου ἐκγενόμεσθα.<br>
 ὑμεῖς δὲ μεγάλην τε βίην καὶ χεῖρας ἀάπτους<br>
</p>
<p><a>650</a>  φαίνετε Τιτήνεσσιν ἐναντίοι ἐν δαῒ λυγρῇ<br>
 μνησάμενοι φιλότητος ἐνηέος, ὅσσα παθόντες<br>
 ἐς φάος ἂψ ἀφίκεσθε δυσηλεγέος ὑπὸ δεσμοῦ<br>
 ἡμετέρας διὰ βουλὰς ὑπὸ ζόφου ἠερόεντος.<br>
 ὣς φάτο: τὸν δ᾽ ἐξαῦτις ἀμείβετο Κόττος ἀμύμων:<br>
</p>
<p><a>655</a>  Δαιμόνι᾽, οὐκ ἀδάητα πιφαύσκεαι: ἀλλὰ καὶ αὐτοὶ<br>
 ἴδμεν, ὅ τοι περὶ μὲν πραπίδες, περὶ δ᾽ ἐστὶ νόημα,<br>
 ἀλκτὴρ δ᾽ ἀθανάτοισιν ἀρῆς γένεο κρυεροῖο.<br>
 σῇσι δ᾽ ἐπιφροσύνῃσιν ὑπὸ ζόφου ἠερόεντος<br>
 ἄψορρον δ᾽ ἐξαῦτις ἀμειλίκτων ὑπὸ δεσμῶν<br>
</p>
<p><a>660</a>  ἠλύθομεν, Κρόνου υἱὲ ἄναξ, ἀνάελπτα παθόντες.<br>
 τῷ καὶ νῦν ἀτενεῖ τε νόῳ καὶ ἐπίφρονι βουλῇ<br>
 ῥυσόμεθα κράτος ὑμὸν ἐν αἰνῇ δηϊοτῆτι<br>
 μαρνάμενοι Τιτῆσιν ἀνὰ κρατερὰς ὑσμίνας.<br>
 ὣς φάτ᾽: ἐπῄνεσσαν δὲ θεοί, δωτῆρες ἐάων,<br>
</p>
<p><a>665</a>  μῦθον ἀκούσαντες: πολέμου δ᾽ ἐλιλαίετο θυμὸς<br>
 μᾶλλον ἔτ᾽ ἢ τὸ πάροιθε: μάχην δ᾽ ἀμέγαρτον ἔγειραν<br>
 πάντες, θήλειαι τε καὶ ἄρσενες, ἤματι κείνῳ,<br>
 Τιτῆνές τε θεοὶ καὶ ὅσοι Κρόνου ἐξεγένοντο,<br>
 οὕς τε Ζεὺς Ἐρέβευσφιν ὑπὸ χθονὸς ἧκε φόωσδε<br>
</p>
<p><a>670</a>  δεινοί τε κρατεροί τε, βίην ὑπέροπλον ἔχοντες.<br>
 τῶν ἑκατὸν μὲν χεῖρες ἀπ᾽ ὤμων ἀίσσοντο<br>
 πᾶσιν ὁμῶς, κεφαλαὶ δὲ ἑκάστῳ πεντήκοντα<br>
 ἐξ ὤμων ἐπέφυκον ἐπὶ στιβαροῖσι μέλεσσιν.<br>
 οἳ τότε Τιτήνεσσι κατέσταθεν ἐν δαῒ λυγρῇ<br>
</p>
<p><a>675</a>  πέτρας ἠλιβάτους στιβαρῇς ἐν χερσὶν ἔχοντες. <br>
 Τιτῆνες δ᾽ ἑτέρωθεν ἐκαρτύναντο φάλαγγας<br>
 προφρονέως, χειρῶν τε βίης θ᾽ ἅμα ἔργον ἔφαινον<br>
 ἀμφότεροι: δεινὸν δὲ περίαχε πόντος ἀπείρων,<br>
 γῆ δὲ μέγ᾽ ἐσμαράγησεν, ἐπέστενε δ᾽ οὐρανὸς εὐρὺς<br>
</p>
<p><a>680</a>  σειόμενος, πεδόθεν δὲ τινάσσετο μακρὸς Ὄλυμπος<br>
 ῥιπῇ ὕπ᾽ ἀθανάτων, ἔνοσις δ᾽ ἵκανε βαρεῖα<br>
 Τάρταρον ἠερόεντα, ποδῶν τ᾽ αἰπεῖα ἰωὴ<br>
 ἀσπέτου ἰωχμοῖο βολάων τε κρατεράων:<br>
 ὣς ἄρ᾽ ἐπ᾽ ἀλλήλοις ἵεσαν βέλεα στονόεντα.<br>
</p>
<p><a>685</a>  φωνὴ δ᾽ ἀμφοτέρων ἵκετ᾽ οὐρανὸν ἀστερόεντα<br>
 κεκλομένων: οἳ δὲ ξύνισαν μεγάλῳ ἀλαλητῷ.<br>
 οὐδ᾽ ἄρ᾽ ἔτι Ζεὺς ἴσχεν ἑὸν μένος, ἀλλά νυ τοῦ γε<br>
 εἶθαρ μὲν μένεος πλῆντο φρένες, ἐκ δέ τε πᾶσαν<br>
 φαῖνε βίην: ἄμυδις δ᾽ ἄρ᾽ ἀπ᾽ οὐρανοῦ ἠδ᾽ ἀπ᾽ Ὀλύμπου<br>
</p>
<p><a>690</a>  ἀστράπτων ἔστειχε συνωχαδόν: οἱ δὲ κεραυνοὶ<br>
 ἴκταρ ἅμα βροντῇ τε καὶ ἀστεροπῇ ποτέοντο<br>
 χειρὸς ἄπο στιβαρῆς, ἱερὴν φλόγα εἰλυφόωντες<br>
 ταρφέες: ἀμφὶ δὲ γαῖα φερέσβιος ἐσμαράγιζε<br>
 καιομένη, λάκε δ᾽ ἀμφὶ πυρὶ μεγάλ᾽ ἄσπετος ὕλη.<br>
</p>
<p><a>695</a>  ἔζεε δὲ χθὼν πᾶσα καὶ Ὠκεανοῖο ῥέεθρα<br>
 πόντος τ᾽ ἀτρύγετος: τοὺς δ᾽ ἄμφεπε θερμὸς ἀυτμὴ<br>
 Τιτῆνας χθονίους, φλὸξ δ᾽ αἰθέρα δῖαν ἵκανεν<br>
 ἄσπετος, ὄσσε δ᾽ ἄμερδε καὶ ἰφθίμων περ ἐόντων<br>
 αὐγὴ μαρμαίρουσα κεραυνοῦ τε στεροπῆς τε.<br>
</p>
<p><a>700</a>  καῦμα δὲ θεσπέσιον κάτεχεν Χάος: εἴσατο δ᾽ ἄντα<br>
 ὀφθαλμοῖσιν ἰδεῖν ἠδ᾽ οὔασι ὄσσαν ἀκοῦσαι<br>
 αὔτως, ὡς εἰ Γαῖα καὶ Οὐρανὸς εὐρὺς ὕπερθε<br>
 πίλνατο: τοῖος γάρ κε μέγας ὑπὸ δοῦπος ὀρώρει<br>
 τῆς μὲν ἐρειπομένης, τοῦ δ᾽ ὑψόθεν ἐξεριπόντος:<br>
</p>
<p><a>705</a>  τόσσος δοῦπος ἔγεντο θεῶν ἔριδι ξυνιόντων. <br>
 σὺν δ᾽ ἄνεμοι ἔνοσίν τε κονίην τ᾽ ἐσφαράγιζον<br>
 βροντήν τε στεροπήν τε καὶ αἰθαλόεντα κεραυνόν,<br>
 κῆλα Διὸς μεγάλοιο, φέρον δ᾽ ἰαχήν τ᾽ ἐνοπήν τε<br>
 ἐς μέσον ἀμφοτέρων: ὄτοβος δ᾽ ἄπλητος ὀρώρει<br>
</p>
<p><a>710</a>  σμερδαλέης ἔριδος, κάρτος δ᾽ ἀνεφαίνετο ἔργων.<br>
 ἐκλίνθη δὲ μάχη: πρὶν δ᾽ ἀλλήλοις ἐπέχοντες<br>
 ἐμμενέως ἐμάχοντο διὰ κρατερὰς ὑσμίνας.<br>
 οἳ δ᾽ ἄρ᾽ ἐνὶ πρώτοισι μάχην δριμεῖαν ἔγειραν<br>
 Κόττος τε Βριάρεώς τε Γύης τ᾽ ἄατος πολέμοιο,<br>
</p>
<p><a>715</a>  οἵ ῥα τριηκοσίας πέτρας στιβαρῶν ἀπὸ χειρῶν<br>
 πέμπον ἐπασσυτέρας, κατὰ δ᾽ ἐσκίασαν βελέεσσι<br>
 Τιτῆνας, καὶ τοὺς μὲν ὑπὸ χθονὸς εὐρυοδείης<br>
 πέμψαν καὶ δεσμοῖσιν ἐν ἀργαλέοισιν ἔδησαν<br>
 χερσὶν νικήσαντες ὑπερθύμους περ ἐόντας,<br>
</p>
<p><a>720</a>  τόσσον ἔνερθ᾽ ὑπὸ γῆς, ὅσον οὐρανός ἐστ᾽ ἀπὸ γαίης:<br>
 τόσσον γάρ τ᾽ ἀπὸ γῆς ἐς Τάρταρον ἠερόεντα.<br>
 ἐννέα γὰρ νύκτας τε καὶ ἤματα χάλκεος ἄκμων<br>
 οὐρανόθεν κατιὼν δεκάτῃ κ᾽ ἐς γαῖαν ἵκοιτο:<br>
 ἐννέα δ᾽ αὖ νύκτας τε καὶ ἤματα χάλκεος ἄκμων<br>
</p>
<p><a>725</a>  ἐκ γαίης κατιὼν δεκάτῃ κ᾽ ἐς Τάρταρον ἵκοι. <br>
 τὸν πέρι χάλκεον ἕρκος ἐλήλαται: ἀμφὶ δέ μιν νὺξ<br>
 τριστοιχεὶ κέχυται περὶ δειρήν: αὐτὰρ ὕπερθεν<br>
 γῆς ῥίζαι πεφύασι καὶ ἀτρυγέτοιο θαλάσσης.<br>
 ἔνθα θεοὶ Τιτῆνες ὑπὸ ζόφῳ ἠερόεντι<br>
</p>
<p><a>730</a>  κεκρύφαται βουλῇσι Διὸς νεφεληγερέταο<br>
 χώρῳ ἐν εὐρώεντι, πελώρης ἔσχατα γαίης.<br>
 τοῖς οὐκ ἐξιτόν ἐστι. θύρας δ᾽ ἐπέθηκε Ποσειδέων<br>
 χαλκείας, τεῖχος δὲ περοίχεται ἀμφοτέρωθεν.<br>
 ἔνθα Γύης Κόττος τε καὶ Ὀβριάρεως μεγάθυμος<br>
</p>
<p><a>735</a>  ναίουσιν, φύλακες πιστοὶ Διὸς αἰγιόχοιο.<br>
 ἔνθα δὲ γῆς δνοφερῆς καὶ Ταρτάρου ἠερόεντος<br>
 πόντου τ᾽ ἀτρυγέτοιο καὶ οὐρανοῦ ἀστερόεντος<br>
 ἑξείης πάντων πηγαὶ καὶ πείρατ᾽ ἔασιν<br>
 ἀργαλέ᾽ εὐρώεντα, τά τε στυγέουσι θεοί περ,<br>
</p>
<p><a>740</a>  χάσμα μέγ᾽, οὐδέ κε πάντα τελεσφόρον εἰς ἐνιαυτὸν<br>
 οὖδας ἵκοιτ᾽, εἰ πρῶτα πυλέων ἔντοσθε γένοιτο,<br>
 ἀλλά κεν ἔνθα καὶ ἔνθα φέροι πρὸ θύελλα θυέλλῃ<br>
 ἀργαλέη: δεινὸν δὲ καὶ ἀθανάτοισι θεοῖσι<br>
 τοῦτο τέρας. Νυκτὸς δ᾽ ἐρεβεννῆς οἰκία δεινὰ<br>
</p>
<p><a>745</a>  ἕστηκεν νεφέλῃς κεκαλυμμένα κυανέῃσιν. <br>
 τῶν πρόσθ᾽ Ἰαπετοῖο πάις ἔχει οὐρανὸν εὐρὺν<br>
 ἑστηὼς κεφαλῇ τε καὶ ἀκαμάτῃσι χέρεσσιν<br>
 ἀστεμφέως, ὅθι Νύξ τε καὶ Ἡμέρη ἆσσον ἰοῦσαι<br>
 ἀλλήλας προσέειπον, ἀμειβόμεναι μέγαν οὐδὸν<br>
</p>
<p><a>750</a>  χάλκεον: ἣ μὲν ἔσω καταβήσεται, ἣ δὲ θύραζε<br>
 ἔρχεται, οὐδέ ποτ᾽ ἀμφοτέρας δόμος ἐντὸς ἐέργει,<br>
 ἀλλ᾽ αἰεὶ ἑτέρη γε δόμων ἔκτοσθεν ἐοῦσα<br>
 γαῖαν ἐπιστρέφεται, ἣ δ᾽ αὖ δόμου ἐντὸς ἐοῦσα<br>
 μίμνει τὴν αὐτῆς ὥρην ὁδοῦ, ἔστ᾽ ἂν ἵκηται,<br>
</p>
<p><a>755</a>  ἣ μὲν ἐπιχθονίοισι φάος πολυδερκὲς ἔχουσα, <br>
 ἣ δ᾽ Ὕπνον μετὰ χερσί, κασίγνητον Θανάτοιο.<br>
 Νὺξ ὀλοή, νεφέλῃ κεκαλυμμένη ἠεροειδεῖ.<br>
 ἔνθα δὲ Νυκτὸς παῖδες ἐρεμνῆς οἰκί᾽ ἔχουσιν,<br>
 Ὕπνος καὶ Θάνατος, δεινοὶ θεοί: οὐδέ ποτ᾽ αὐτοὺς<br>
</p>
<p><a>760</a>  Ἠέλιος φαέθων ἐπιδέρκεται ἀκτίνεσσιν<br>
 οὐρανὸν εἲς ἀνιὼν οὐδ᾽ οὐρανόθεν καταβαίνων.<br>
 τῶν δ᾽ ἕτερος γαῖάν τε καὶ εὐρέα νῶτα θαλάσσης<br>
 ἥσυχος ἀνστρέφεται καὶ μείλιχος ἀνθρώποισι,<br>
 τοῦ δὲ σιδηρέη μὲν κραδίη, χάλκεον δέ οἱ ἦτορ<br>
</p>
<p><a>765</a>  νηλεὲς ἐν στήθεσσιν: ἔχει δ᾽ ὃν πρῶτα λάβῃσιν<br>
 ἀνθρώπων: ἐχθρὸς δὲ καὶ ἀθανάτοισι θεοῖσιν.<br>
 ἔνθα θεοῦ χθονίου πρόσθεν δόμοι ἠχήεντες<br>
 ἰφθίμου τ᾽ Ἀίδεω καὶ ἐπαινῆς Περσεφονείης<br>
 ἑστᾶσιν, δεινὸς δὲ κύων προπάροιθε φυλάσσει<br>
</p>
<p><a>770</a>  νηλειής, τέχνην δὲ κακὴν ἔχει: ἐς μὲν ἰόντας<br>
 σαίνει ὁμῶς οὐρῇ τε καὶ οὔασιν ἀμφοτέροισιν,<br>
 ἐξελθεῖν δ᾽ οὐκ αὖτις ἐᾷ πάλιν, ἀλλὰ δοκεύων<br>
 ἐσθίει, ὅν κε λάβῃσι πυλέων ἔκτοσθεν ἰόντα.<br>
 ἰφθίμου τ᾽ Ἀίδεω καὶ ἐπαινῆς Περσεφονείης. <br>
</p>
<p><a>775</a>  ἔνθα δὲ ναιετάει στυγερὴ θεὸς ἀθανάτοισι, <br>
 δεινὴ Στύξ, θυγάτηρ ἀψορρόου Ὠκεανοῖο<br>
 πρεσβυτάτη: νόσφιν δὲ θεῶν κλυτὰ δώματα ναίει<br>
 μακρῇσιν πέτρῃσι κατηρεφέ᾽: ἀμφὶ δὲ πάντη<br>
 κίοσιν ἀργυρέοισι πρὸς οὐρανὸν ἐστήρικται.<br>
</p>
<p><a>780</a>  παῦρα δὲ Θαύμαντος θυγάτηρ πόδας ὠκέα Ἶρις<br>
 ἀγγελίην πωλεῖται ἐπ᾽ εὐρέα νῶτα θαλάσσης.<br>
 ὁππότ᾽ ἔρις καὶ νεῖκος ἐν ἀθανάτοισιν ὄρηται<br>
 καί ῥ᾽ ὅστις ψεύδηται Ὀλύμπια δώματ᾽ ἐχόντων,<br>
 Ζεὺς δέ τε Ἶριν ἔπεμψε θεῶν μέγαν ὅρκον ἐνεῖκαι<br>
</p>
<p><a>785</a>  τηλόθεν ἐν χρυσέῃ προχόῳ πολυώνυμον ὕδωρ<br>
 ψυχρόν, ὅτ᾽ ἐκ πέτρης καταλείβεται ἠλιβάτοιο<br>
 ὑψηλῆς: πολλὸν δὲ ὑπὸ χθονὸς εὐρυοδείης<br>
 ἐξ ἱεροῦ ποταμοῖο ῥέει διὰ νύκτα μέλαιναν<br>
 Ὠκεανοῖο κέρας: δεκάτη δ᾽ ἐπὶ μοῖρα δέδασται:<br>
</p>
<p><a>790</a>  ἐννέα μὲν περὶ γῆν τε καὶ εὐρέα νῶτα θαλάσσης<br>
 δίνῃς ἀργυρέῃς εἱλιγμένος εἰς ἅλα πίπτει,<br>
 ἣ δὲ μί᾽ ἐκ πέτρης προρέει μέγα πῆμα θεοῖσιν.<br>
 ὅς κεν τὴν ἐπίορκον ἀπολλείψας ἐπομόσσῃ<br>
 ἀθανάτων, οἳ ἔχουσι κάρη νιφόεντος Ὀλύμπου,<br>
</p>
<p><a>795</a>  κεῖται νήυτμος τετελεσμένον εἰς ἐνιαυτόν:<br>
 οὐδέ ποτ᾽ ἀμβροσίης καὶ νέκταρος ἔρχεται ἆσσον<br>
 βρώσιος, ἀλλά τε κεῖται ἀνάπνευστος καὶ ἄναυδος<br>
 στρωτοῖς ἐν λεχέεσσι, κακὸν δέ ἑ κῶμα καλύπτει.<br>
 αὐτὰρ ἐπεὶ νοῦσον τελέσῃ μέγαν εἰς ἐνιαυτόν,<br>
</p>
<p><a>800</a>  ἄλλος γ᾽ ἐξ ἄλλου δέχεται χαλεπώτερος ἄεθλος. <br>
 εἰνάετες δὲ θεῶν ἀπαμείρεται αἰὲν ἐόντων,<br>
 οὐδέ ποτ᾽ ἐς βουλὴν ἐπιμίσγεται οὐδ᾽ ἐπὶ δαῖτας<br>
 ἐννέα πάντα ἔτεα: δεκάτῳ δ᾽ ἐπιμίσγεται αὖτις<br>
 εἴρας ἐς ἀθανάτων, οἳ Ὀλύμπια δώματ᾽ ἔχουσιν.<br>
</p>
<p><a>805</a>  τοῖον ἄρ᾽ ὅρκον ἔθεντο θεοὶ Στυγὸς ἄφθιτον ὕδωρ<br>
 ὠγύγιον, τὸ δ᾽ ἵησι καταστυφέλου διὰ χώρου.<br>
 ἔνθα δὲ γῆς δνοφερῆς καὶ Ταρτάρου ἠερόεντος<br>
 πόντου τ᾽ ἀτρυγέτοιο καὶ οὐρανοῦ ἀστερόεντος<br>
 ἑξείης πάντων πηγαὶ καὶ πείρατ᾽ ἔασιν<br>
</p>
<p><a>810</a>  ἀργαλέ᾽ εὐρώεντα, τά τε στυγέουσι θεοί περ.<br>
 ἔνθα δὲ μαρμάρεαί τε πύλαι καὶ χάλκεος οὐδὸς<br>
 ἀστεμφής, ῥίζῃσι διηνεκέεσσιν ἀρηρώς,<br>
 αὐτοφυής: πρόσθεν δὲ θεῶν ἔκτοσθεν ἁπάντων<br>
 Τιτῆνες ναίουσι, πέρην Χάεος ζοφεροῖο.<br>
</p>
<p><a>815</a>  αὐτὰρ ἐρισμαράγοιο Διὸς κλειτοὶ ἐπίκουροι<br>
 δώματα ναιετάουσιν ἐπ᾽ Ὠκεανοῖο θεμέθλοις,<br>
 Κόττος τ᾽ ἠδὲ Γύης: Βριάρεών γε μὲν ἠὺν ἐόντα<br>
 γαμβρὸν ἑὸν ποίησε βαρύκτυπος Ἐννοσίγαιος,<br>
 δῶκε δὲ Κυμοπόλειαν ὀπυίειν, θυγατέρα ἥν.<br>
</p>
<p><a>820</a>  αὐτὰρ ἐπεὶ Τιτῆνας ἀπ᾽ οὐρανοῦ ἐξέλασεν Ζεύς, <br>
 ὁπλότατον τέκε παῖδα Τυφωέα Γαῖα πελώρη<br>
 Ταρτάρου ἐν φιλότητι διὰ χρυσέην Ἀφροδίτην:<br>
 οὗ χεῖρες μὲν ἔασιν ἐπ᾽ ἰσχύι, ἔργματ᾽ ἔχουσαι,<br>
 καὶ πόδες ἀκάματοι κρατεροῦ θεοῦ: ἐκ δέ οἱ ὤμων<br>
</p>
<p><a>825</a>  ἣν ἑκατὸν κεφαλαὶ ὄφιος, δεινοῖο δράκοντος,<br>
 γλώσσῃσιν δνοφερῇσι λελιχμότες, ἐκ δέ οἱ ὄσσων<br>
 θεσπεσίῃς κεφαλῇσιν ὑπ᾽ ὀφρύσι πῦρ ἀμάρυσσεν:<br>
 πασέων δ᾽ ἐκ κεφαλέων πῦρ καίετο δερκομένοιο:<br>
 φωναὶ δ᾽ ἐν πάσῃσιν ἔσαν δεινῇς κεφαλῇσι<br>
</p>
<p><a>830</a>  παντοίην ὄπ᾽ ἰεῖσαι ἀθέσφατον: ἄλλοτε μὲν γὰρ<br>
 φθέγγονθ᾽ ὥστε θεοῖσι συνιέμεν, ἄλλοτε δ᾽ αὖτε<br>
 ταύρου ἐριβρύχεω, μένος ἀσχέτου, ὄσσαν ἀγαύρου,<br>
 ἄλλοτε δ᾽ αὖτε λέοντος ἀναιδέα θυμὸν ἔχοντος,<br>
 ἄλλοτε δ᾽ αὖ σκυλάκεσσιν ἐοικότα, θαύματ᾽ ἀκοῦσαι,<br>
</p>
<p><a>835</a>  ἄλλοτε δ᾽ αὖ ῥοίζεσχ᾽, ὑπὸ δ᾽ ἤχεεν οὔρεα μακρά.<br>
 καί νύ κεν ἔπλετο ἔργον ἀμήχανον ἤματι κείνῳ<br>
 καί κεν ὅ γε θνητοῖσι καὶ ἀθανάτοισιν ἄναξεν,<br>
 εἰ μὴ ἄρ᾽ ὀξὺ νόησε πατὴρ ἀνδρῶν τε θεῶν τε.<br>
 σκληρὸν δ᾽ ἐβρόντησε καὶ ὄβριμον, ἀμφὶ δὲ γαῖα<br>
</p>
<p><a>840</a>  σμερδαλέον κονάβησε καὶ οὐρανὸς εὐρὺς ὕπερθε<br>
 πόντος τ᾽ Ὠκεανοῦ τε ῥοαὶ καὶ Τάρταρα γαίης.<br>
 ποσσὶ δ᾽ ὕπ᾽ ἀθανάτοισι μέγας πελεμίζετ᾽ Ὄλυμπος<br>
 ὀρνυμένοιο ἄνακτος: ἐπεστενάχιζε δὲ γαῖα.<br>
 καῦμα δ᾽ ὑπ᾽ ἀμφοτέρων κάτεχεν ἰοειδέα πόντον<br>
</p>
<p><a>845</a>  βροντῆς τε στεροπῆς τε, πυρός τ᾽ ἀπὸ τοῖο πελώρου,<br>
 πρηστήρων ἀνέμων τε κεραυνοῦ τε φλεγέθοντος.<br>
 ἔζεε δὲ χθὼν πᾶσα καὶ οὐρανὸς ἠδὲ θάλασσα:<br>
 θυῖε δ᾽ ἄρ᾽ ἀμφ᾽ ἀκτὰς περί τ᾽ ἀμφί τε κύματα μακρὰ<br>
 ῥιπῇ ὕπ᾽ ἀθανάτων, ἔνοσις δ᾽ ἄσβεστος ὀρώρει:<br>
</p>
<p><a>850</a>  τρέε δ᾽ Ἀίδης, ἐνέροισι καταφθιμένοισιν ἀνάσσων,<br>
 Τιτῆνές θ᾽ ὑποταρτάριοι, Κρόνον ἀμφὶς ἐόντες,<br>
 ἀσβέστου κελάδοιο καὶ αἰνῆς δηιοτῆτος.<br>
 Ζεὺς δ᾽ ἐπεὶ οὖν κόρθυνεν ἑὸν μένος, εἵλετο δ᾽ ὅπλα,<br>
 βροντήν τε στεροπήν τε καὶ αἰθαλόεντα κεραυνόν,<br>
</p>
<p><a>855</a>  πλῆξεν ἀπ᾽ Οὐλύμποιο ἐπάλμενος: ἀμφὶ δὲ πάσας<br>
 ἔπρεσε θεσπεσίας κεφαλὰς δεινοῖο πελώρου.<br>
 αὐτὰρ ἐπεὶ δή μιν δάμασεν πληγῇσιν ἱμάσσας,<br>
 ἤριπε γυιωθείς, στενάχιζε δὲ γαῖα πελώρη.<br>
 φλὸξ δὲ κεραυνωθέντος ἀπέσσυτο τοῖο ἄνακτος<br>
</p>
<p><a>860</a>  οὔρεος ἐν βήσσῃσιν ἀιδνῇς παιπαλοέσσῃς, <br>
 πληγέντος. πολλὴ δὲ πελώρη καίετο γαῖα<br>
 ἀτμῇ θεσπεσίῃ καὶ ἐτήκετο κασσίτερος ὣς<br>
 τέχνῃ ὕπ᾽ αἰζηῶν ἐν ἐυτρήτοις χοάνοισι<br>
 θαλφθείς, ἠὲ σίδηρος, ὅ περ κρατερώτατός ἐστιν.<br>
</p>
<p><a>865</a>  οὔρεος ἐν βήσσῃσι δαμαζόμενος πυρὶ κηλέῳ<br>
 τήκεται ἐν χθονὶ δίῃ ὑφ᾽ Ἡφαιστου παλάμῃσιν.<br>
 ὣς ἄρα τήκετο γαῖα σέλαι πυρὸς αἰθομένοιο.<br>
 ῥῖψε δέ μιν θυμῷ ἀκαχὼν ἐς Τάρταρον εὐρύν.<br>
 ἐκ δὲ Τυφωέος ἔστ᾽ ἀνέμων μένος ὑγρὸν ἀέντων,<br>
</p>
<p><a>870</a>  νόσφι Νότου Βορέω τε καὶ ἀργέστεω Ζεφύροιο:<br>
 οἵ γε μὲν ἐκ θεόφιν γενεή, θνητοῖς μέγ᾽ ὄνειαρ:<br>
 οἱ δ᾽ ἄλλοι μαψαῦραι ἐπιπνείουσι θάλασσαν:<br>
 αἳ δή τοι πίπτουσαι ἐς ἠεροειδέα πόντον,<br>
 πῆμα μέγα θνητοῖσι, κακῇ θυίουσιν ἀέλλῃ:<br>
</p>
<p><a>875</a>  ἄλλοτε δ᾽ ἄλλαι ἄεισι διασκιδνᾶσί τε νῆας<br>
 ναύτας τε φθείρουσι: κακοῦ δ᾽ οὐ γίγνεται ἀλκὴ<br>
 ἀνδράσιν, οἳ κείνῃσι συνάντωνται κατὰ πόντον:<br>
 αἳ δ᾽ αὖ καὶ κατὰ γαῖαν ἀπείριτον ἀνθεμόεσσαν<br>
 ἔργ᾽ ἐρατὰ φθείρουσι χαμαιγενέων ἀνθρώπων<br>
</p>
<p><a>880</a>  πιμπλεῖσαι κόνιός τε καὶ ἀργαλέου κολοσυρτοῦ. <br>
 αὐτὰρ ἐπεί ῥα πόνον μάκαρες θεοὶ ἐξετέλεσσαν,<br>
 Τιτήνεσσι δὲ τιμάων κρίναντο βίηφι,<br>
 δή ῥα τότ᾽ ὤτρυνον βασιλευέμεν ἠδὲ ἀνάσσειν<br>
 Γαίης φραδμοσύνῃσιν Ὀλύμπιον εὐρύοπα Ζῆν<br>
</p>
<p><a>885</a>  ἀθανάτων: ὃ δὲ τοῖσιν ἑὰς διεδάσσατο τιμάς. <br>
 Ζεὺς δὲ θεῶν βασιλεὺς πρώτην ἄλοχον θέτο Μῆτιν<br>
 πλεῖστα τε ἰδυῖαν ἰδὲ θνητῶν ἀνθρώπων.<br>
 ἀλλ᾽ ὅτε δὴ ἄρ᾽ ἔμελλε θεὰν γλαυκῶπιν Ἀθήνην<br>
 τέξεσθαι, τότ᾽ ἔπειτα δόλῳ φρένας ἐξαπατήσας<br>
</p>
<p><a>890</a>  αἱμυλίοισι λόγοισιν ἑὴν ἐσκάτθετο νηδὺν<br>
 Γαίης φραδμοσύνῃσι καὶ Οὐρανοῦ ἀστερόεντος.<br>
 τὼς γάρ οἱ φρασάτην, ἵνα μὴ βασιληίδα τιμὴν<br>
 ἄλλος ἔχοι Διὸς ἀντὶ θεῶν αἰειγενετάων.<br>
 ἐκ γὰρ τῆς εἵμαρτο περίφρονα τέκνα γενέσθαι:<br>
</p>
<p><a>895</a>  πρώτην μὲν κούρην γλαυκώπιδα Τριτογένειαν<br>
 ἶσον ἔχουσαν πατρὶ μένος καὶ ἐπίφρονα βουλήν.<br>
 αὐτὰρ ἔπειτ᾽ ἄρα παῖδα θεῶν βασιλῆα καὶ ἀνδρῶν<br>
 ἤμελλεν τέξεσθαι, ὑπέρβιον ἦτορ ἔχοντα:<br>
 ἀλλ᾽ ἄρα μιν Ζεὺς πρόσθεν ἑὴν ἐσκάτθετο νηδύν,<br>
</p>
<p><a>900</a>  ὡς δή οἱ φράσσαιτο θεὰ ἀγαθόν τε κακόν τε. <br>
 δεύτερον ἠγάγετο λιπαρὴν Θέμιν, ἣ τέκεν Ὥρας,<br>
 Εὐνουμίην τε Δίκην τε καὶ Εἰρήνην τεθαλυῖαν,<br>
 αἳ ἔργ᾽ ὠρεύουσι καταθνητοῖσι βροτοῖσι,<br>
 Μοίρας θ᾽, ᾗ πλείστην τιμὴν πόρε μητίετα Ζεύς,<br>
</p>
<p><a>905</a>  Κλωθώ τε Λάχεσίν τε καὶ Ἄτροπον, αἵτε διδοῦσι<br>
 θνητοῖς ἀνθρώποισιν ἔχειν ἀγαθόν τε κακόν τε.<br>
 τρεῖς δέ οἱ Εὐρυνομη Χάριτας τέκε καλλιπαρῄους,<br>
 Ὠκεανοῦ κούρη, πολυήρατον εἶδος ἔχουσα,<br>
 Ἀγλαΐην τε καὶ Εὐφροσύνην Θαλίην τ᾽ ἐρατεινήν:<br>
</p>
<p><a>910</a>  τῶν καὶ ἀπὸ βλεφάρων ἔρος εἴβετο δερκομενάων<br>
 λυσιμελής: καλὸν δέ θ᾽ ὑπ᾽ ὀφρύσι δερκιόωνται.<br>
 αὐτὰρ ὁ Δήμητρος πολυφόρβης ἐς λέχος ἦλθεν,<br>
 ἣ τέκε Περσεφόνην λευκώλενον, ἣν Ἀιδωνεὺς<br>
 ἥρπασε ἧς παρὰ μητρός: ἔδωκε δὲ μητίετα Ζεύς.<br>
</p>
<p><a>915</a>  μνημοσύνης δ᾽ ἐξαῦτις ἐράσσατο καλλικόμοιο, <br>
 ἐξ ἧς οἱ Μοῦσαι χρυσάμπυκες ἐξεγένοντο<br>
 ἐννέα, τῇσιν ἅδον θαλίαι καὶ τέρψις ἀοιδῆς.<br>
 Λητὼ δ᾽ Ἀπόλλωνα καὶ Ἄρτεμιν ἰοχέαιραν,<br>
 ἱμερόεντα γόνον περὶ πάντων Οὐρανιώνων,<br>
</p>
<p><a>920</a>  γείνατ᾽ ἄρ᾽ αἰγιόχοιο Διὸς φιλότητι μιγεῖσα. <br>
 λοισθοτάτην δ᾽ Ἥρην θαλερὴν ποιήσατ᾽ ἄκοιτιν:<br>
 ἣ δ᾽ Ἥβην καὶ Ἄρηα καὶ Εἰλείθυιαν ἔτικτε<br>
 μιχθεῖσ᾽ ἐν φιλότητι θεῶν βασιλῆι καὶ ἀνδρῶν.<br>
 αὐτὸς δ᾽ ἐκ κεφαλῆς γλαυκώπιδα Τριτογένειαν<br>
</p>
<p><a>925</a>  δεινὴν ἐγρεκύδοιμον ἀγέστρατον Ἀτρυτώνην<br>
 πότνιαν, ᾗ κέλαδοί τε ἅδον πόλεμοί τε μάχαι τε,<br>
 Ἥρη δ᾽ Ἥφαιστον κλυτὸν οὐ φιλότητι μιγεῖσα<br>
 γείνατο, καὶ ζαμένησε καὶ ἤρισε ᾧ παρακοίτῃ,<br>
</p>
<p><a>929</a>  ἐκ πάντων τέχνῃσι κεκασμένον Οὐρανιώνων.<br>
</p>
<p><a>929a</a>  Ἥρη δὲ ζαμένησε καὶ ἤρισε ᾧ παρακοίτῃ. <br>
</p>
<p><a>929b</a>  ἐκ ταύτης δ᾽ ἔριδος ἣ μὲν τέκε φαίδιμον υἱὸν<br>
</p>
<p><a>929c</a>  Ἥφαιστον, φιλότητος ἄτερ Διὸς αἰγιόχοιο,<br>
</p>
<p><a>929d</a>  ἐκ πάντων παλάμῃσι κεκασμένον Οὐρανιώνων:<br>
</p>
<p><a>929e</a>  αὐτὰρ ὅ γ᾽ Ὠκεανοῦ καὶ Τηθύος ἠυκόμοιο<br>
</p>
<p><a>929f</a>  κούρῃ νόσφ᾽ Ἥρης παρελέξατο καλλιπαρήῳ,<br>
</p>
<p><a>929g</a>  ἐξαπαφὼν Μῆτιν καίπερ πολυδήνε᾽ ἐοῦσαν.<br>
</p>
<p><a>929h</a>  συμμάρψας δ᾽ ὅ γε χερσὶν ἑὴν ἐγκάτθετο νηδὺν<br>
</p>
<p><a>929i</a>  δείσας, μὴ τέξῃ κρατερώτερον ἄλλο κεραυνοῦ.<br>
</p>
<p><a>929j</a>  τοὔνεκά μιν Κρονίδης ὑψίζυγος αἰθέρι ναίων<br>
</p>
<p><a>929k</a>  κάππιεν ἐξαπίνης: ἣ δ᾽ αὐτίκα Παλλάδ᾽ Ἀθήνην<br>
</p>
<p><a>929l</a>  κύσατο: τὴν μὲν ἔτικτε πατὴρ ἀνδρῶν τε θεῶν τε<br>
</p>
<p><a>929m</a>  πὰρ κορυφὴν Τρίτωνος ἐπ᾽ ὄχθῃσιν ποταμοῖο.<br>
</p>
<p><a>929n</a>  Μῆτις δ᾽ αὖτε Ζηνὸς ὑπὸ σπλάγχνοις λελαθυῖα<br>
</p>
<p><a>929o</a>  ἧστο, Ἀθηναίης μήτηρ, τέκταινα δικαίων<br>
</p>
<p><a>929p</a>  πλεῖστα θεῶν τε ἰδυῖα καταθνητῶν τ᾽ ἀνθρώπων,<br>
</p>
<p><a>929q</a>  ἔνθα θεὰ παρέδεκτο ὅθεν παλάμαις περὶ πάντων<br>
</p>
<p><a>929r</a>  ἀθανάτων ἐκέκασθ᾽ οἳ Ὀλύμπια δώματ᾽ ἔχουσιν,<br>
</p>
<p><a>929s</a>  αἰγίδα ποιήσασα φοβέστρατον ἔντος Ἀθήνης:<br>
</p>
<p><a>929t</a>  σὺν τῇ ἐγείνατό μιν πολεμήια τεύχε᾽ ἔχουσαν.<br>
</p>
<p><a>930</a>  Ἐκ δ᾽ Ἀμφιτρίτης καὶ ἐρικτύπου Ἐννοσιγαίου<br>
 Τρίτων εὐρυβίης γένετο μέγας, ὅστε θαλάσσης<br>
 πυθμέν᾽ ἔχων παρὰ μητρὶ φίλῃ καὶ πατρὶ ἄνακτι<br>
 ναίει χρύσεα δῶ, δεινὸς θεός. αὐτὰρ Ἄρηι<br>
 ῥινοτόρῳ Κυθέρεια Φόβον καὶ Δεῖμον ἔτικτε<br>
</p>
<p><a>935</a>  δεινούς, οἵτ᾽ ἀνδρῶν πυκινὰς κλονέουσι φάλαγγας<br>
 ἐν πολέμῳ κρυόεντι σὺν Ἄρηι πτολιπόρθῳ,<br>
 Ἁρμονίην θ᾽, ἣν Κάδμος ὑπέρθυμος θέτ᾽ ἄκοιτιν.<br>
 Ζηνὶ δ᾽ ἄρ᾽ Ἀτλαντὶς Μαίη τέκε κύδιμον Ἑρμῆν,<br>
 κήρυκ᾽ ἀθανάτων, ἱερὸν λέχος εἰσαναβᾶσα.<br>
</p>
<p><a>940</a>  Καδμείη δ᾽ ἄρα οἱ Σεμέλη τέκε φαίδιμον υἱὸν<br>
 μιχθεῖσ᾽ ἐν φιλότητι, Διώνυσον πολυγηθέα,<br>
 ἀθάνατον θνητή: νῦν δ᾽ ἀμφότεροι θεοί εἰσιν.<br>
 Ἀλκμήνη δ᾽ ἄρ᾽ ἔτικτε βίην Ἡρακληείην<br>
 μιχθεῖσ᾽ ἐν φιλότητι Διὸς νεφεληγερέταο.<br>
</p>
<p><a>945</a>  ἀγλαΐην δ᾽ Ἥφαιστος, ἀγακλυτὸς ἀμφιγυήεις,<br>
 ὁπλοτάτην Χαρίτων θαλερὴν ποιήσατ᾽ ἄκοιτιν.<br>
 χρυσοκόμης δὲ Διώνυσος ξανθὴν Ἀριάδνην,<br>
 κούρην Μίνωος, θαλερὴν ποιήσατ᾽ ἄκοιτιν.<br>
 τὴν δέ οἱ ἀθάνατον καὶ ἀγήρω θῆκε Κρονίων.<br>
</p>
<p><a>950</a>  ἥβην δ᾽ Ἀλκμήνης καλλισφύρου ἄλκιμος υἱός, <br>
 ἲς Ἡρακλῆος, τελέσας στονόεντας ἀέθλους,<br>
 παῖδα Διὸς μεγάλοιο καὶ Ἥρης χρυσοπεδίλου,<br>
 αἰδοίην θέτ᾽ ἄκοιτιν ἐν Οὐλύμπῳ νιφόεντι,<br>
 ὄλβιος, ὃς μέγα ἔργον ἐν ἀθανάτοισιν ἀνύσσας<br>
</p>
<p><a>955</a>  ναίει ἀπήμαντος καὶ ἀγήραος ἤματα πάντα. <br>
 ἠελίῳ δ᾽ ἀκάμαντι τέκεν κλυτὸς Ὠκεανίνη<br>
 Περσηὶς Κίρκην τε καὶ Αἰήτην βασιλῆα.<br>
 Αἰήτης δ᾽ υἱὸς φαεσιμβρότου Ἠελίοιο<br>
 κούρην Ὠκεανοῖο τελήεντος ποταμοῖο<br>
</p>
<p><a>960</a>  γῆμε θεῶν βουλῇσιν Ἰδυῖαν καλλιπάρῃον. <br>
 ἣ δέ οἱ Μήδειαν ἐύσφυρον ἐν φιλότητι<br>
 γείναθ᾽ ὑποδμηθεῖσα διὰ χρυσέην Ἀφροδίτην.<br>
 ὑμεῖς μὲν νῦν χαίρετ᾽, Ὀλύμπια δώματ᾽ ἔχοντες,<br>
 νῆσοί τ᾽ ἤπειροί τε καὶ ἁλμυρὸς ἔνδοθι πόντος.<br>
</p>
<p><a>965</a>  νῦν δὲ θεάων φῦλον ἀείσατε, ἡδυέπειαι<br>
 Μοῦσαι Ὀλυμπιάδες, κοῦραι Διὸς αἰγιόχοιο,<br>
 ὅσσαι δὴ θνητοῖσι παρ᾽ ἀνδράσιν εὐνηθεῖσαι<br>
 ἀθάναται γείναντο θεοῖς ἐπιείκελα τέκνα.<br>
 Δημήτηρ μὲν Πλοῦτον ἐγείνατο, δῖα θεάων,<br>
</p>
<p><a>970</a>  Ἰασίων᾽ ἥρωι μιγεῖσ᾽ ἐρατῇ φιλότητι<br>
 νειῷ ἔνι τριπόλῳ, Κρήτης ἐν πίονι δήμῳ,<br>
 ἐσθλόν, ὃς εἶσ᾽ ἐπὶ γῆν τε καὶ εὐρέα νῶτα θαλάσσης<br>
 πάντη: τῷ δὲ τυχόντι καὶ οὗ κ᾽ ἐς χεῖρας ἵκηται,<br>
 τὸν δ᾽ ἀφνειὸν ἔθηκε, πολὺν δέ οἱ ὤπασεν ὄλβον.<br>
</p>
<p><a>975</a>  Κάδμῳ δ᾽ Ἁρμονίη, θυγάτηρ χρυσέης Ἀφροδιτης,<br>
 Ἰνὼ καὶ Σεμέλην καὶ Ἀγαυὴν καλλιπάρῃον<br>
 Αὐτονόην θ᾽, ἣν γῆμεν Ἀρισταῖος βαθυχαίτης,<br>
 γείνατο καὶ Πολύδωρον ἐυστεφάνῳ ἐνὶ Θήβῃ.<br>
 κούρη δ᾽ Ὠκεανοῦ, Χρυσάορι καρτεροθύμῳ<br>
</p>
<p><a>980</a>  μιχθεῖσ᾽ ἐν φιλότητι πολυχρύσου Ἀφροδίτης, <br>
 Καλλιρόη τέκε παῖδα βροτῶν κάρτιστον ἁπάντων,<br>
 Γηρυονέα, τὸν κτεῖνε βίη Ἡρακληείη<br>
 βοῶν ἕνεκ᾽ εἰλιπόδων ἀμφιρρύτῳ εἰν Ἐρυθείῃ.<br>
 Τιθωνῷ δ᾽ Ἠὼς τέκε Μέμνονα χαλκοκορυστήν,<br>
</p>
<p><a>985</a>  Αἰθιόπων βασιλῆα, καὶ Ἠμαθίωνα ἄνακτα.<br>
 αὐτὰρ ὑπαὶ Κεφάλῳ φιτύσατο φαίδιμον υἱόν,<br>
 ἴφθιμον Φαέθοντα, θεοῖς ἐπιείκελον ἄνδρα.<br>
 τόν ῥα νέον τέρεν ἄνθος ἔχοντ᾽ ἐρικυδέος ἥβης<br>
 παῖδ᾽ ἀταλὰ φρονέοντα φιλομμειδὴς Ἀφροδίτη<br>
</p>
<p><a>990</a>  ὦρτ᾽ ἀναρεψαμένη, καί μιν ζαθέοις ἐνὶ νηοῖς<br>
 νηοπόλον νύχιον ποιήσατο, δαίμονα δῖον.<br>
 κούρην δ᾽ Αἰήταο διοτρεφέος βασιλῆος<br>
 Αἰσονίδης βουλῇσι θεῶν αἰειγενετάων<br>
 ἦγε παρ᾽ Αἰήτεω, τελέσας στονόεντας ἀέθλους,<br>
</p>
<p><a>995</a>  τοὺς πολλοὺς ἐπέτελλε μέγας βασιλεὺς ὑπερήνωρ, <br>
 ὑβριστὴς Πελίης καὶ ἀτάσθαλος, ὀβριμοεργός.<br>
 τοὺς τελέσας Ἰαωλκὸν ἀφίκετο, πολλὰ μογήσας,<br>
 ὠκείης ἐπὶ νηὸς ἄγων ἑλικώπιδα κούρην<br>
 Αἰσονίδης, καί μιν θαλερὴν ποιήσατ᾽ ἄκοιτιν.<br>
</p>
<p><a>1000</a>  καί ῥ᾽ ἥ γε δμηθεῖσ᾽ ὑπ᾽ Ἰήσονι, ποιμένι λαῶν,<br>
 Μήδειον τέκε παῖδα, τὸν οὔρεσιν ἔτρεφε Χείρων<br>
 Φιλυρίδης: μεγάλου δὲ Διὸς νόος ἐξετελεῖτο.<br>
 αὐτὰρ Νηρῆος κοῦραι,: ἁλίοιο γέροντος,<br>
 ἦ τοι μὲν Φῶκον Ψαμάθη τέκε δῖα θεάων<br>
</p>
<p><a>1005</a>  Αἰακοῦ ἐν φιλότητι διὰ χρυσέην Ἀφροδίτην, <br>
 Πηλέι δὲ δμηθεῖσα θεὰ Θέτις ἀργυρόπεζα<br>
 γείνατ᾽ Ἀχιλλῆα ῥηξήνορα θυμολέοντα.<br>
 Αἰνείαν δ᾽ ἄρ᾽ ἔτικτεν ἐυστέφανος Κυθέρεια<br>
 Ἀγχίσῃ ἥρωι μιγεῖσ᾽ ἐρατῇ φιλότητι<br>
</p>
<p><a>1010</a>  Ἴδης ἐν κορυφῇσι πολυπτύχου ὑληέσσης. <br>
 Κίρκη δ᾽, Ἠελίου θυγάτηρ Ὑπεριονίδαο,<br>
 γείνατ᾽ Ὀδυσσῆος ταλασίφρονος ἐν φιλότητι<br>
 Ἄγριον ἠδὲ Λατῖνον ἀμύμονά τε κρατερόν τε:<br>
 Τηλέγονον δ᾽ ἄρ᾽ ἔτικτε διὰ χρυσέην Ἀφροδίτην. <br>
</p>
<p><a>1015</a>  οἳ δή τοι μάλα τῆλε μυχῷ νήσων ἱεράων<br>
 πᾶσιν Τυρσηνοῖσιν ἀγακλειτοῖσιν ἄνασσον.<br>
 Ναυσίθοον δ᾽ Ὀδυσῆι Καλυψὼ δῖα θεάων<br>
 γείνατο Ναυσίνοόν τε μιγεῖσ᾽ ἐρατῇ φιλότητι.<br>
 αὗται μὲν θνητοῖσι παρ᾽ ἀνδράσιν εὐνηθεῖσαι<br>
</p>
<p><a>1020</a>  ἀθάναται γείναντο θεοῖς ἐπιείκελα τέκνα. <br>
 νῦν δὲ γυναικῶν φῦλον ἀείσατε, ἡδυέπειαι<br>
 Μοῦσαι Ὀλυμπιάδες, κοῦραι Διὸς αἰγιόχοιο.<br>
</p>
<br><br>
</div>
<script src="https://code.jquery.com/jquery-2.1.4.min.js"></script>
<script src="scripts/jquery.nicescroll.min.js"></script>
<script src="scripts/common.js"></script>
</body>
</html>
