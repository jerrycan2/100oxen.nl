<!doctype html>
<html lang="el">
<head>
	<meta http-equiv="Content-Type" content="text/html; charset=UTF-8">
    <title>Homer:Iliad, Greek text</title>
	<link href='https://fonts.googleapis.com/css?family=Noto+Sans&subset=latin,greek,greek-ext' rel='stylesheet' type='text/css'>
	<link rel="stylesheet" href="css/common.css" type="text/css">
</head>
<body>
<div class="contents greek" id="greektext">
<h2>ΙΛΙΑΣ</h2>
    <div class="bk">
        <h4 class="latin">Book 1</h4>
        <p><a>1.1</a> μῆνιν ἄειδε θεὰ Πηληϊάδεω Ἀχιλῆος</p>
        <p><a>1.2</a> οὐλομένην, ἣ μυρί' Ἀχαιοῖς ἄλγε' ἔθηκε,</p>
        <p><a>1.3</a> πολλὰς δ' ἰφθίμους ψυχὰς Ἄϊδι προΐαψεν</p>
        <p><a>1.4</a> ἡρώων, αὐτοὺς δὲ ἑλώρια τεῦχε κύνεσσιν</p>
        <p><a>1.5</a> οἰωνοῖσί τε πᾶσι, Διὸς δ' ἐτελείετο βουλή,</p>
        <p><a>1.6</a> ἐξ οὗ δὴ τὰ πρῶτα διαστήτην ἐρίσαντε</p>
        <p><a>1.7</a> Ἀτρεΐδης τε ἄναξ ἀνδρῶν καὶ δῖος Ἀχιλλεύς.</p>
        <p><a>1.8</a> τίς τ' ἄρ σφωε θεῶν ἔριδι ξυνέηκε μάχεσθαι;</p>
        <p><a>1.9</a> Λητοῦς καὶ Διὸς υἱός: ὃ γὰρ βασιλῆϊ χολωθεὶς</p>
        <p><a>1.10</a> νοῦσον ἀνὰ στρατὸν ὄρσε κακήν, ὀλέκοντο δὲ λαοί,</p>
        <p><a>1.11</a> οὕνεκα τὸν Χρύσην ἠτίμασεν ἀρητῆρα</p>
        <p><a>1.12</a> Ἀτρεΐδης: ὃ γὰρ ἦλθε θοὰς ἐπὶ νῆας Ἀχαιῶν</p>
        <p><a>1.13</a> λυσόμενός τε θύγατρα φέρων τ' ἀπερείσι' ἄποινα,</p>
        <p><a>1.14</a> στέμματ' ἔχων ἐν χερσὶν ἑκηβόλου Ἀπόλλωνος</p>
        <p><a>1.15</a> χρυσέῳ ἀνὰ σκήπτρῳ, καὶ λίσσετο πάντας Ἀχαιούς,</p>
        <p><a>1.16</a> Ἀτρεΐδα δὲ μάλιστα δύω, κοσμήτορε λαῶν:</p>
        <p><a>1.17</a> Ἀτρεΐδαι τε καὶ ἄλλοι ἐϋκνήμιδες Ἀχαιοί,</p>
        <p><a>1.18</a> ὑμῖν μὲν θεοὶ δοῖεν Ὀλύμπια δώματ' ἔχοντες</p>
        <p><a>1.19</a> ἐκπέρσαι Πριάμοιο πόλιν, εὖ δ' οἴκαδ' ἱκέσθαι:</p>
        <p><a>1.20</a> παῖδα δ' ἐμοὶ λύσαιτε φίλην, τὰ δ' ἄποινα δέχεσθαι,</p>
        <p><a>1.21</a> ἁζόμενοι Διὸς υἱὸν ἑκηβόλον Ἀπόλλωνα.</p>
        <p><a>1.22</a> ἔνθ' ἄλλοι μὲν πάντες ἐπευφήμησαν Ἀχαιοὶ</p>
        <p><a>1.23</a> αἰδεῖσθαί θ' ἱερῆα καὶ ἀγλαὰ δέχθαι ἄποινα:</p>
        <p><a>1.24</a> ἀλλ' οὐκ Ἀτρεΐδῃ Ἀγαμέμνονι ἥνδανε θυμῷ,</p>
        <p><a>1.25</a> ἀλλὰ κακῶς ἀφίει, κρατερὸν δ' ἐπὶ μῦθον ἔτελλε:</p>
        <p><a>1.26</a> μή σε γέρον κοίλῃσιν ἐγὼ παρὰ νηυσὶ κιχείω</p>
        <p><a>1.27</a> ἢ νῦν δηθύνοντ' ἢ ὕστερον αὖτις ἰόντα,</p>
        <p><a>1.28</a> μή νύ τοι οὐ χραίσμῃ σκῆπτρον καὶ στέμμα θεοῖο:</p>
        <p><a>1.29</a> τὴν δ' ἐγὼ οὐ λύσω: πρίν μιν καὶ γῆρας ἔπεισιν</p>
        <p><a>1.30</a> ἡμετέρῳ ἐνὶ οἴκῳ ἐν Ἄργεϊ τηλόθι πάτρης</p>
        <p><a>1.31</a> ἱστὸν ἐποιχομένην καὶ ἐμὸν λέχος ἀντιόωσαν:</p>
        <p><a>1.32</a> ἀλλ' ἴθι μή μ' ἐρέθιζε σαώτερος ὥς κε νέηαι.</p>
        <p><a>1.33</a> ὣς ἔφατ', ἔδεισεν δ' ὃ γέρων καὶ ἐπείθετο μύθῳ:</p>
        <p><a>1.34</a> βῆ δ' ἀκέων παρὰ θῖνα πολυφλοίσβοιο θαλάσσης:</p>
        <p><a>1.35</a> πολλὰ δ' ἔπειτ' ἀπάνευθε κιὼν ἠρᾶθ' ὃ γεραιὸς</p>
        <p><a>1.36</a> Ἀπόλλωνι ἄνακτι, τὸν ἠΰκομος τέκε Λητώ:</p>
        <p><a>1.37</a> κλῦθί μευ ἀργυρότοξ', ὃς Χρύσην ἀμφιβέβηκας</p>
        <p><a>1.38</a> Κίλλάν τε ζαθέην Τενέδοιό τε ἶφι ἀνάσσεις,</p>
        <p><a>1.39</a> Σμινθεῦ εἴ ποτέ τοι χαρίεντ' ἐπὶ νηὸν ἔρεψα,</p>
        <p><a>1.40</a> ἢ εἰ δή ποτέ τοι κατὰ πίονα μηρί' ἔκηα</p>
        <p><a>1.41</a> ταύρων ἠδ' αἰγῶν, τὸ δέ μοι κρήηνον ἐέλδωρ:</p>
        <p><a>1.42</a> τίσειαν Δαναοὶ ἐμὰ δάκρυα σοῖσι βέλεσσιν.</p>
        <p><a>1.43</a> ὣς ἔφατ' εὐχόμενος, τοῦ δ' ἔκλυε Φοῖβος Ἀπόλλων,</p>
        <p><a>1.44</a> βῆ δὲ κατ' Οὐλύμποιο καρήνων χωόμενος κῆρ,</p>
        <p><a>1.45</a> τόξ' ὤμοισιν ἔχων ἀμφηρεφέα τε φαρέτρην:</p>
        <p><a>1.46</a> ἔκλαγξαν δ' ἄρ' ὀϊστοὶ ἐπ' ὤμων χωομένοιο,</p>
        <p><a>1.47</a> αὐτοῦ κινηθέντος: ὃ δ' ἤϊε νυκτὶ ἐοικώς.</p>
        <p><a>1.48</a> ἕζετ' ἔπειτ' ἀπάνευθε νεῶν, μετὰ δ' ἰὸν ἕηκε:</p>
        <p><a>1.49</a> δεινὴ δὲ κλαγγὴ γένετ' ἀργυρέοιο βιοῖο:</p>
        <p><a>1.50</a> οὐρῆας μὲν πρῶτον ἐπῴχετο καὶ κύνας ἀργούς,</p>
        <p><a>1.51</a> αὐτὰρ ἔπειτ' αὐτοῖσι βέλος ἐχεπευκὲς ἐφιεὶς</p>
        <p><a>1.52</a> βάλλ': αἰεὶ δὲ πυραὶ νεκύων καίοντο θαμειαί.</p>
        <p><a>1.53</a> ἐννῆμαρ μὲν ἀνὰ στρατὸν ᾤχετο κῆλα θεοῖο,</p>
        <p><a>1.54</a> τῇ δεκάτῃ δ' ἀγορὴν δὲ καλέσσατο λαὸν Ἀχιλλεύς:</p>
        <p><a>1.55</a> τῷ γὰρ ἐπὶ φρεσὶ θῆκε θεὰ λευκώλενος Ἥρη:</p>
        <p><a>1.56</a> κήδετο γὰρ Δαναῶν, ὅτι ῥα θνήσκοντας ὁρᾶτο.</p>
        <p><a>1.57</a> οἳ δ' ἐπεὶ οὖν ἤγερθεν ὁμηγερέες τε γένοντο,</p>
        <p><a>1.58</a> τοῖσι δ' ἀνιστάμενος μετέφη πόδας ὠκὺς Ἀχιλλεύς:</p>
        <p><a>1.59</a> Ἀτρεΐδη νῦν ἄμμε παλιμπλαγχθέντας ὀΐω</p>
        <p><a>1.60</a> ἂψ ἀπονοστήσειν, εἴ κεν θάνατόν γε φύγοιμεν,</p>
        <p><a>1.61</a> εἰ δὴ ὁμοῦ πόλεμός τε δαμᾷ καὶ λοιμὸς Ἀχαιούς:</p>
        <p><a>1.62</a> ἀλλ' ἄγε δή τινα μάντιν ἐρείομεν ἢ ἱερῆα</p>
        <p><a>1.63</a> ἢ καὶ ὀνειροπόλον, καὶ γάρ τ' ὄναρ ἐκ Διός ἐστιν,</p>
        <p><a>1.64</a> ὅς κ' εἴποι ὅ τι τόσσον ἐχώσατο Φοῖβος Ἀπόλλων,</p>
        <p><a>1.65</a> εἴτ' ἄρ' ὅ γ' εὐχωλῆς ἐπιμέμφεται ἠδ' ἑκατόμβης,</p>
        <p><a>1.66</a> αἴ κέν πως ἀρνῶν κνίσης αἰγῶν τε τελείων</p>
        <p><a>1.67</a> βούλεται ἀντιάσας ἡμῖν ἀπὸ λοιγὸν ἀμῦναι.</p>
        <p><a>1.68</a> ἤτοι ὅ γ' ὣς εἰπὼν κατ' ἄρ' ἕζετο: τοῖσι δ' ἀνέστη</p>
        <p><a>1.69</a> Κάλχας Θεστορίδης οἰωνοπόλων ὄχ' ἄριστος,</p>
        <p><a>1.70</a> ὃς ᾔδη τά τ' ἐόντα τά τ' ἐσσόμενα πρό τ' ἐόντα,</p>
        <p><a>1.71</a> καὶ νήεσσ' ἡγήσατ' Ἀχαιῶν Ἴλιον εἴσω</p>
        <p><a>1.72</a> ἣν διὰ μαντοσύνην, τήν οἱ πόρε Φοῖβος Ἀπόλλων:</p>
        <p><a>1.73</a> ὅ σφιν ἐὺ φρονέων ἀγορήσατο καὶ μετέειπεν:</p>
        <p><a>1.74</a> ὦ Ἀχιλεῦ κέλεαί με Διῒ φίλε μυθήσασθαι</p>
        <p><a>1.75</a> μῆνιν Ἀπόλλωνος ἑκατηβελέταο ἄνακτος:</p>
        <p><a>1.76</a> τοὶ γὰρ ἐγὼν ἐρέω: σὺ δὲ σύνθεο καί μοι ὄμοσσον</p>
        <p><a>1.77</a> ἦ μέν μοι πρόφρων ἔπεσιν καὶ χερσὶν ἀρήξειν:</p>
        <p><a>1.78</a> ἦ γὰρ ὀΐομαι ἄνδρα χολωσέμεν, ὃς μέγα πάντων</p>
        <p><a>1.79</a> Ἀργείων κρατέει καί οἱ πείθονται Ἀχαιοί:</p>
        <p><a>1.80</a> κρείσσων γὰρ βασιλεὺς ὅτε χώσεται ἀνδρὶ χέρηϊ:</p>
        <p><a>1.81</a> εἴ περ γάρ τε χόλον γε καὶ αὐτῆμαρ καταπέψῃ,</p>
        <p><a>1.82</a> ἀλλά τε καὶ μετόπισθεν ἔχει κότον, ὄφρα τελέσσῃ,</p>
        <p><a>1.83</a> ἐν στήθεσσιν ἑοῖσι: σὺ δὲ φράσαι εἴ με σαώσεις.</p>
        <p><a>1.84</a> τὸν δ' ἀπαμειβόμενος προσέφη πόδας ὠκὺς Ἀχιλλεύς:</p>
        <p><a>1.85</a> θαρσήσας μάλα εἰπὲ θεοπρόπιον ὅ τι οἶσθα:</p>
        <p><a>1.86</a> οὐ μὰ γὰρ Ἀπόλλωνα Διῒ φίλον, ᾧ τε σὺ Κάλχαν</p>
        <p><a>1.87</a> εὐχόμενος Δαναοῖσι θεοπροπίας ἀναφαίνεις,</p>
        <p><a>1.88</a> οὔ τις ἐμεῦ ζῶντος καὶ ἐπὶ χθονὶ δερκομένοιο</p>
        <p><a>1.89</a> σοὶ κοίλῃς παρὰ νηυσί βαρείας χεῖρας ἐποίσει</p>
        <p><a>1.90</a> συμπάντων Δαναῶν, οὐδ' ἢν Ἀγαμέμνονα εἴπῃς,</p>
        <p><a>1.91</a> ὃς νῦν πολλὸν ἄριστος Ἀχαιῶν εὔχεται εἶναι.</p>
        <p><a>1.92</a> καὶ τότε δὴ θάρσησε καὶ ηὔδα μάντις ἀμύμων:</p>
        <p><a>1.93</a> οὔ τ' ἄρ ὅ γ' εὐχωλῆς ἐπιμέμφεται οὐδ' ἑκατόμβης,</p>
        <p><a>1.94</a> ἀλλ' ἕνεκ' ἀρητῆρος ὃν ἠτίμησ' Ἀγαμέμνων,</p>
        <p><a>1.95</a> οὐδ' ἀπέλυσε θύγατρα καὶ οὐκ ἀπεδέξατ' ἄποινα,</p>
        <p><a>1.96</a> τοὔνεκ' ἄρ' ἄλγε' ἔδωκεν ἑκηβόλος ἠδ' ἔτι δώσει:</p>
        <p><a>1.97</a> οὐδ' ὅ γε πρὶν Δαναοῖσιν ἀεικέα λοιγὸν ἀπώσει</p>
        <p><a>1.98</a> πρίν γ' ἀπὸ πατρὶ φίλῳ δόμεναι ἑλικώπιδα κούρην</p>
        <p><a>1.99</a> ἀπριάτην ἀνάποινον, ἄγειν θ' ἱερὴν ἑκατόμβην</p>
        <p><a>1.100</a> ἐς Χρύσην: τότε κέν μιν ἱλασσάμενοι πεπίθοιμεν.</p>
        <p><a>1.101</a> ἤτοι ὅ γ' ὣς εἰπὼν κατ' ἄρ' ἕζετο: τοῖσι δ' ἀνέστη</p>
        <p><a>1.102</a> ἥρως Ἀτρεΐδης εὐρὺ κρείων Ἀγαμέμνων</p>
        <p><a>1.103</a> ἀχνύμενος: μένεος δὲ μέγα φρένες ἀμφιμέλαιναι</p>
        <p><a>1.104</a> πίμπλαντ', ὄσσε δέ οἱ πυρὶ λαμπετόωντι ἐΐκτην:</p>
        <p><a>1.105</a> Κάλχαντα πρώτιστα κάκ' ὀσσόμενος προσέειπε:</p>
        <p><a>1.106</a> μάντι κακῶν οὐ πώ ποτέ μοι τὸ κρήγυον εἶπας:</p>
        <p><a>1.107</a> αἰεί τοι τὰ κάκ' ἐστὶ φίλα φρεσὶ μαντεύεσθαι,</p>
        <p><a>1.108</a> ἐσθλὸν δ' οὔτέ τί πω εἶπας ἔπος οὔτ' ἐτέλεσσας:</p>
        <p><a>1.109</a> καὶ νῦν ἐν Δαναοῖσι θεοπροπέων ἀγορεύεις</p>
        <p><a>1.110</a> ὡς δὴ τοῦδ' ἕνεκά σφιν ἑκηβόλος ἄλγεα τεύχει,</p>
        <p><a>1.111</a> οὕνεκ' ἐγὼ κούρης Χρυσηΐδος ἀγλά' ἄποινα</p>
        <p><a>1.112</a> οὐκ ἔθελον δέξασθαι, ἐπεὶ πολὺ βούλομαι αὐτὴν</p>
        <p><a>1.113</a> οἴκοι ἔχειν: καὶ γάρ ῥα Κλυταιμνήστρης προβέβουλα</p>
        <p><a>1.114</a> κουριδίης ἀλόχου, ἐπεὶ οὔ ἑθέν ἐστι χερείων,</p>
        <p><a>1.115</a> οὐ δέμας οὐδὲ φυήν, οὔτ' ἂρ φρένας οὔτέ τι ἔργα.</p>
        <p><a>1.116</a> ἀλλὰ καὶ ὧς ἐθέλω δόμεναι πάλιν εἰ τό γ' ἄμεινον:</p>
        <p><a>1.117</a> βούλομ' ἐγὼ λαὸν σῶν ἔμμεναι ἢ ἀπολέσθαι:</p>
        <p><a>1.118</a> αὐτὰρ ἐμοὶ γέρας αὐτίχ' ἑτοιμάσατ' ὄφρα μὴ οἶος</p>
        <p><a>1.119</a> Ἀργείων ἀγέραστος ἔω, ἐπεὶ οὐδὲ ἔοικε:</p>
        <p><a>1.120</a> λεύσσετε γὰρ τό γε πάντες ὅ μοι γέρας ἔρχεται ἄλλῃ.</p>
        <p><a>1.121</a> τὸν δ' ἠμείβετ' ἔπειτα ποδάρκης δῖος Ἀχιλλεύς:</p>
        <p><a>1.122</a> Ἀτρεΐδη κύδιστε φιλοκτεανώτατε πάντων,</p>
        <p><a>1.123</a> πῶς γάρ τοι δώσουσι γέρας μεγάθυμοι Ἀχαιοί;</p>
        <p><a>1.124</a> οὐδέ τί που ἴδμεν ξυνήϊα κείμενα πολλά:</p>
        <p><a>1.125</a> ἀλλὰ τὰ μὲν πολίων ἐξεπράθομεν, τὰ δέδασται,</p>
        <p><a>1.126</a> λαοὺς δ' οὐκ ἐπέοικε παλίλλογα ταῦτ' ἐπαγείρειν.</p>
        <p><a>1.127</a> ἀλλὰ σὺ μὲν νῦν τήνδε θεῷ πρόες: αὐτὰρ Ἀχαιοὶ</p>
        <p><a>1.128</a> τριπλῇ τετραπλῇ τ' ἀποτείσομεν, αἴ κέ ποθι Ζεὺς</p>
        <p><a>1.129</a> δῷσι πόλιν Τροίην εὐτείχεον ἐξαλαπάξαι.</p>
        <p><a>1.130</a> τὸν δ' ἀπαμειβόμενος προσέφη κρείων Ἀγαμέμνων:</p>
        <p><a>1.131</a> μὴ δ' οὕτως ἀγαθός περ ἐὼν θεοείκελ' Ἀχιλλεῦ</p>
        <p><a>1.132</a> κλέπτε νόῳ, ἐπεὶ οὐ παρελεύσεαι οὐδέ με πείσεις.</p>
        <p><a>1.133</a> ἦ ἐθέλεις ὄφρ' αὐτὸς ἔχῃς γέρας, αὐτὰρ ἔμ' αὔτως</p>
        <p><a>1.134</a> ἧσθαι δευόμενον, κέλεαι δέ με τήνδ' ἀποδοῦναι;</p>
        <p><a>1.135</a> ἀλλ' εἰ μὲν δώσουσι γέρας μεγάθυμοι Ἀχαιοὶ</p>
        <p><a>1.136</a> ἄρσαντες κατὰ θυμὸν ὅπως ἀντάξιον ἔσται:</p>
        <p><a>1.137</a> εἰ δέ κε μὴ δώωσιν ἐγὼ δέ κεν αὐτὸς ἕλωμαι</p>
        <p><a>1.138</a> ἢ τεὸν ἢ Αἴαντος ἰὼν γέρας, ἢ Ὀδυσῆος</p>
        <p><a>1.139</a> ἄξω ἑλών: ὃ δέ κεν κεχολώσεται ὅν κεν ἵκωμαι.</p>
        <p><a>1.140</a> ἀλλ' ἤτοι μὲν ταῦτα μεταφρασόμεσθα καὶ αὖτις,</p>
        <p><a>1.141</a> νῦν δ' ἄγε νῆα μέλαιναν ἐρύσσομεν εἰς ἅλα δῖαν,</p>
        <p><a>1.142</a> ἐν δ' ἐρέτας ἐπιτηδὲς ἀγείρομεν, ἐς δ' ἑκατόμβην</p>
        <p><a>1.143</a> θείομεν, ἂν δ' αὐτὴν Χρυσηΐδα καλλιπάρῃον</p>
        <p><a>1.144</a> βήσομεν: εἷς δέ τις ἀρχὸς ἀνὴρ βουληφόρος ἔστω,</p>
        <p><a>1.145</a> ἢ Αἴας ἢ Ἰδομενεὺς ἢ δῖος Ὀδυσσεὺς</p>
        <p><a>1.146</a> ἠὲ σὺ Πηλεΐδη πάντων ἐκπαγλότατ' ἀνδρῶν,</p>
        <p><a>1.147</a> ὄφρ' ἥμιν ἑκάεργον ἱλάσσεαι ἱερὰ ῥέξας.</p>
        <p><a>1.148</a> τὸν δ' ἄρ' ὑπόδρα ἰδὼν προσέφη πόδας ὠκὺς Ἀχιλλεύς:</p>
        <p><a>1.149</a> ὤ μοι ἀναιδείην ἐπιειμένε κερδαλεόφρον</p>
        <p><a>1.150</a> πῶς τίς τοι πρόφρων ἔπεσιν πείθηται Ἀχαιῶν</p>
        <p><a>1.151</a> ἢ ὁδὸν ἐλθέμεναι ἢ ἀνδράσιν ἶφι μάχεσθαι;</p>
        <p><a>1.152</a> οὐ γὰρ ἐγὼ Τρώων ἕνεκ' ἤλυθον αἰχμητάων</p>
        <p><a>1.153</a> δεῦρο μαχησόμενος, ἐπεὶ οὔ τί μοι αἴτιοί εἰσιν:</p>
        <p><a>1.154</a> οὐ γὰρ πώποτ' ἐμὰς βοῦς ἤλασαν οὐδὲ μὲν ἵππους,</p>
        <p><a>1.155</a> οὐδέ ποτ' ἐν Φθίῃ ἐριβώλακι βωτιανείρῃ</p>
        <p><a>1.156</a> καρπὸν ἐδηλήσαντ', ἐπεὶ ἦ μάλα πολλὰ μεταξὺ</p>
        <p><a>1.157</a> οὔρεά τε σκιόεντα θάλασσά τε ἠχήεσσα:</p>
        <p><a>1.158</a> ἀλλὰ σοὶ ὦ μέγ' ἀναιδὲς ἅμ' ἑσπόμεθ' ὄφρα σὺ χαίρῃς,</p>
        <p><a>1.159</a> τιμὴν ἀρνύμενοι Μενελάῳ σοί τε κυνῶπα</p>
        <p><a>1.160</a> πρὸς Τρώων: τῶν οὔ τι μετατρέπῃ οὐδ' ἀλεγίζεις:</p>
        <p><a>1.161</a> καὶ δή μοι γέρας αὐτὸς ἀφαιρήσεσθαι ἀπειλεῖς,</p>
        <p><a>1.162</a> ᾧ ἔπι πολλὰ μόγησα, δόσαν δέ μοι υἷες Ἀχαιῶν.</p>
        <p><a>1.163</a> οὐ μὲν σοί ποτε ἶσον ἔχω γέρας ὁππότ' Ἀχαιοὶ</p>
        <p><a>1.164</a> Τρώων ἐκπέρσωσ' εὖ ναιόμενον πτολίεθρον:</p>
        <p><a>1.165</a> ἀλλὰ τὸ μὲν πλεῖον πολυάϊκος πολέμοιο</p>
        <p><a>1.166</a> χεῖρες ἐμαὶ διέπουσ': ἀτὰρ ἤν ποτε δασμὸς ἵκηται,</p>
        <p><a>1.167</a> σοὶ τὸ γέρας πολὺ μεῖζον, ἐγὼ δ' ὀλίγον τε φίλον τε</p>
        <p><a>1.168</a> ἔρχομ' ἔχων ἐπὶ νῆας, ἐπεί κε κάμω πολεμίζων.</p>
        <p><a>1.169</a> νῦν δ' εἶμι Φθίην δ', ἐπεὶ ἦ πολὺ φέρτερόν ἐστιν</p>
        <p><a>1.170</a> οἴκαδ' ἴμεν σὺν νηυσὶ κορωνίσιν, οὐδέ σ' ὀΐω</p>
        <p><a>1.171</a> ἐνθάδ' ἄτιμος ἐὼν ἄφενος καὶ πλοῦτον ἀφύξειν.</p>
        <p><a>1.172</a> τὸν δ' ἠμείβετ' ἔπειτα ἄναξ ἀνδρῶν Ἀγαμέμνων:</p>
        <p><a>1.173</a> φεῦγε μάλ' εἴ τοι θυμὸς ἐπέσσυται, οὐδέ σ' ἔγωγε</p>
        <p><a>1.174</a> λίσσομαι εἵνεκ' ἐμεῖο μένειν: πάρ' ἔμοιγε καὶ ἄλλοι</p>
        <p><a>1.175</a> οἵ κέ με τιμήσουσι, μάλιστα δὲ μητίετα Ζεύς.</p>
        <p><a>1.176</a> ἔχθιστος δέ μοί ἐσσι διοτρεφέων βασιλήων:</p>
        <p><a>1.177</a> αἰεὶ γάρ τοι ἔρις τε φίλη πόλεμοί τε μάχαι τε:</p>
        <p><a>1.178</a> εἰ μάλα καρτερός ἐσσι, θεός που σοὶ τό γ' ἔδωκεν:</p>
        <p><a>1.179</a> οἴκαδ' ἰὼν σὺν νηυσί τε σῇς καὶ σοῖς ἑτάροισι</p>
        <p><a>1.180</a> Μυρμιδόνεσσιν ἄνασσε, σέθεν δ' ἐγὼ οὐκ ἀλεγίζω,</p>
        <p><a>1.181</a> οὐδ' ὄθομαι κοτέοντος: ἀπειλήσω δέ τοι ὧδε:</p>
        <p><a>1.182</a> ὡς ἔμ' ἀφαιρεῖται Χρυσηΐδα Φοῖβος Ἀπόλλων,</p>
        <p><a>1.183</a> τὴν μὲν ἐγὼ σὺν νηΐ τ' ἐμῇ καὶ ἐμοῖς ἑτάροισι</p>
        <p><a>1.184</a> πέμψω, ἐγὼ δέ κ' ἄγω Βρισηΐδα καλλιπάρῃον</p>
        <p><a>1.185</a> αὐτὸς ἰὼν κλισίην δὲ τὸ σὸν γέρας ὄφρ' ἐῢ εἰδῇς</p>
        <p><a>1.186</a> ὅσσον φέρτερός εἰμι σέθεν, στυγέῃ δὲ καὶ ἄλλος</p>
        <p><a>1.187</a> ἶσον ἐμοὶ φάσθαι καὶ ὁμοιωθήμεναι ἄντην.</p>
        <p><a>1.188</a> ὣς φάτο: Πηλεΐωνι δ' ἄχος γένετ', ἐν δέ οἱ ἦτορ</p>
        <p><a>1.189</a> στήθεσσιν λασίοισι διάνδιχα μερμήριξεν,</p>
        <p><a>1.190</a> ἢ ὅ γε φάσγανον ὀξὺ ἐρυσσάμενος παρὰ μηροῦ</p>
        <p><a>1.191</a> τοὺς μὲν ἀναστήσειεν, ὃ δ' Ἀτρεΐδην ἐναρίζοι,</p>
        <p><a>1.192</a> ἦε χόλον παύσειεν ἐρητύσειέ τε θυμόν.</p>
        <p><a>1.193</a> ἧος ὃ ταῦθ' ὥρμαινε κατὰ φρένα καὶ κατὰ θυμόν,</p>
        <p><a>1.194</a> ἕλκετο δ' ἐκ κολεοῖο μέγα ξίφος, ἦλθε δ' Ἀθήνη</p>
        <p><a>1.195</a> οὐρανόθεν: πρὸ γὰρ ἧκε θεὰ λευκώλενος Ἥρη</p>
        <p><a>1.196</a> ἄμφω ὁμῶς θυμῷ φιλέουσά τε κηδομένη τε:</p>
        <p><a>1.197</a> στῆ δ' ὄπιθεν, ξανθῆς δὲ κόμης ἕλε Πηλεΐωνα</p>
        <p><a>1.198</a> οἴῳ φαινομένη: τῶν δ' ἄλλων οὔ τις ὁρᾶτο:</p>
        <p><a>1.199</a> θάμβησεν δ' Ἀχιλεύς, μετὰ δ' ἐτράπετ', αὐτίκα δ' ἔγνω</p>
        <p><a>1.200</a> Παλλάδ' Ἀθηναίην: δεινὼ δέ οἱ ὄσσε φάανθεν:</p>
        <p><a>1.201</a> καί μιν φωνήσας ἔπεα πτερόεντα προσηύδα:</p>
        <p><a>1.202</a> τίπτ' αὖτ' αἰγιόχοιο Διὸς τέκος εἰλήλουθας;</p>
        <p><a>1.203</a> ἦ ἵνα ὕβριν ἴδῃ Ἀγαμέμνονος Ἀτρεΐδαο;</p>
        <p><a>1.204</a> ἀλλ' ἔκ τοι ἐρέω, τὸ δὲ καὶ τελέεσθαι ὀΐω:</p>
        <p><a>1.205</a> ᾗς ὑπεροπλίῃσι τάχ' ἄν ποτε θυμὸν ὀλέσσῃ.</p>
        <p><a>1.206</a> τὸν δ' αὖτε προσέειπε θεὰ γλαυκῶπις Ἀθήνη:</p>
        <p><a>1.207</a> ἦλθον ἐγὼ παύσουσα τὸ σὸν μένος, αἴ κε πίθηαι,</p>
        <p><a>1.208</a> οὐρανόθεν: πρὸ δέ μ' ἧκε θεὰ λευκώλενος Ἥρη</p>
        <p><a>1.209</a> ἄμφω ὁμῶς θυμῷ φιλέουσά τε κηδομένη τε:</p>
        <p><a>1.210</a> ἀλλ' ἄγε λῆγ' ἔριδος, μηδὲ ξίφος ἕλκεο χειρί:</p>
        <p><a>1.211</a> ἀλλ' ἤτοι ἔπεσιν μὲν ὀνείδισον ὡς ἔσεταί περ:</p>
        <p><a>1.212</a> ὧδε γὰρ ἐξερέω, τὸ δὲ καὶ τετελεσμένον ἔσται:</p>
        <p><a>1.213</a> καί ποτέ τοι τρὶς τόσσα παρέσσεται ἀγλαὰ δῶρα</p>
        <p><a>1.214</a> ὕβριος εἵνεκα τῆσδε: σὺ δ' ἴσχεο, πείθεο δ' ἡμῖν.</p>
        <p><a>1.215</a> τὴν δ' ἀπαμειβόμενος προσέφη πόδας ὠκὺς Ἀχιλλεύς:</p>
        <p><a>1.216</a> χρὴ μὲν σφωΐτερόν γε θεὰ ἔπος εἰρύσσασθαι</p>
        <p><a>1.217</a> καὶ μάλα περ θυμῷ κεχολωμένον: ὧς γὰρ ἄμεινον:</p>
        <p><a>1.218</a> ὅς κε θεοῖς ἐπιπείθηται μάλα τ' ἔκλυον αὐτοῦ.</p>
        <p><a>1.219</a> ἦ καὶ ἐπ' ἀργυρέῃ κώπῃ σχέθε χεῖρα βαρεῖαν,</p>
        <p><a>1.220</a> ἂψ δ' ἐς κουλεὸν ὦσε μέγα ξίφος, οὐδ' ἀπίθησε</p>
        <p><a>1.221</a> μύθῳ Ἀθηναίης: ἣ δ' Οὔλυμπον δὲ βεβήκει</p>
        <p><a>1.222</a> δώματ' ἐς αἰγιόχοιο Διὸς μετὰ δαίμονας ἄλλους.</p>
        <p><a>1.223</a> Πηλεΐδης δ' ἐξαῦτις ἀταρτηροῖς ἐπέεσσιν</p>
        <p><a>1.224</a> Ἀτρεΐδην προσέειπε, καὶ οὔ πω λῆγε χόλοιο:</p>
        <p><a>1.225</a> οἰνοβαρές, κυνὸς ὄμματ' ἔχων, κραδίην δ' ἐλάφοιο,</p>
        <p><a>1.226</a> οὔτέ ποτ' ἐς πόλεμον ἅμα λαῷ θωρηχθῆναι</p>
        <p><a>1.227</a> οὔτε λόχον δ' ἰέναι σὺν ἀριστήεσσιν Ἀχαιῶν</p>
        <p><a>1.228</a> τέτληκας θυμῷ: τὸ δέ τοι κὴρ εἴδεται εἶναι.</p>
        <p><a>1.229</a> ἦ πολὺ λώϊόν ἐστι κατὰ στρατὸν εὐρὺν Ἀχαιῶν</p>
        <p><a>1.230</a> δῶρ' ἀποαιρεῖσθαι ὅς τις σέθεν ἀντίον εἴπῃ:</p>
        <p><a>1.231</a> δημοβόρος βασιλεὺς ἐπεὶ οὐτιδανοῖσιν ἀνάσσεις:</p>
        <p><a>1.232</a> ἦ γὰρ ἂν Ἀτρεΐδη νῦν ὕστατα λωβήσαιο.</p>
        <p><a>1.233</a> ἀλλ' ἔκ τοι ἐρέω καὶ ἐπὶ μέγαν ὅρκον ὀμοῦμαι:</p>
        <p><a>1.234</a> ναὶ μὰ τόδε σκῆπτρον, τὸ μὲν οὔ ποτε φύλλα καὶ ὄζους</p>
        <p><a>1.235</a> φύσει, ἐπεὶ δὴ πρῶτα τομὴν ἐν ὄρεσσι λέλοιπεν,</p>
        <p><a>1.236</a> οὐδ' ἀναθηλήσει: περὶ γάρ ῥά ἑ χαλκὸς ἔλεψε</p>
        <p><a>1.237</a> φύλλά τε καὶ φλοιόν: νῦν αὖτέ μιν υἷες Ἀχαιῶν</p>
        <p><a>1.238</a> ἐν παλάμῃς φορέουσι δικασπόλοι, οἵ τε θέμιστας</p>
        <p><a>1.239</a> πρὸς Διὸς εἰρύαται: ὃ δέ τοι μέγας ἔσσεται ὅρκος:</p>
        <p><a>1.240</a> ἦ ποτ' Ἀχιλλῆος ποθὴ ἵξεται υἷας Ἀχαιῶν</p>
        <p><a>1.241</a> σύμπαντας: τότε δ' οὔ τι δυνήσεαι ἀχνύμενός περ</p>
        <p><a>1.242</a> χραισμεῖν, εὖτ' ἂν πολλοὶ ὑφ' Ἕκτορος ἀνδροφόνοιο</p>
        <p><a>1.243</a> θνήσκοντες πίπτωσι: σὺ δ' ἔνδοθι θυμὸν ἀμύξεις</p>
        <p><a>1.244</a> χωόμενος ὅ τ' ἄριστον Ἀχαιῶν οὐδὲν ἔτισας.</p>
        <p><a>1.245</a> ὣς φάτο Πηλεΐδης, ποτὶ δὲ σκῆπτρον βάλε γαίῃ</p>
        <p><a>1.246</a> χρυσείοις ἥλοισι πεπαρμένον, ἕζετο δ' αὐτός:</p>
        <p><a>1.247</a> Ἀτρεΐδης δ' ἑτέρωθεν ἐμήνιε: τοῖσι δὲ Νέστωρ</p>
        <p><a>1.248</a> ἡδυεπὴς ἀνόρουσε λιγὺς Πυλίων ἀγορητής,</p>
        <p><a>1.249</a> τοῦ καὶ ἀπὸ γλώσσης μέλιτος γλυκίων ῥέεν αὐδή:</p>
        <p><a>1.250</a> τῷ δ' ἤδη δύο μὲν γενεαὶ μερόπων ἀνθρώπων</p>
        <p><a>1.251</a> ἐφθίαθ', οἵ οἱ πρόσθεν ἅμα τράφεν ἠδ' ἐγένοντο</p>
        <p><a>1.252</a> ἐν Πύλῳ ἠγαθέῃ, μετὰ δὲ τριτάτοισιν ἄνασσεν:</p>
        <p><a>1.253</a> ὅ σφιν ἐὺ φρονέων ἀγορήσατο καὶ μετέειπεν:</p>
        <p><a>1.254</a> ὦ πόποι ἦ μέγα πένθος Ἀχαιΐδα γαῖαν ἱκάνει:</p>
        <p><a>1.255</a> ἦ κεν γηθήσαι Πρίαμος Πριάμοιό τε παῖδες</p>
        <p><a>1.256</a> ἄλλοι τε Τρῶες μέγα κεν κεχαροίατο θυμῷ</p>
        <p><a>1.257</a> εἰ σφῶϊν τάδε πάντα πυθοίατο μαρναμένοιϊν,</p>
        <p><a>1.258</a> οἳ περὶ μὲν βουλὴν Δαναῶν, περὶ δ' ἐστὲ μάχεσθαι.</p>
        <p><a>1.259</a> ἀλλὰ πίθεσθ': ἄμφω δὲ νεωτέρω ἐστὸν ἐμεῖο:</p>
        <p><a>1.260</a> ἤδη γάρ ποτ' ἐγὼ καὶ ἀρείοσιν ἠέ περ ὑμῖν</p>
        <p><a>1.261</a> ἀνδράσιν ὡμίλησα, καὶ οὔ ποτέ μ' οἵ γ' ἀθέριζον.</p>
        <p><a>1.262</a> οὐ γάρ πω τοίους ἴδον ἀνέρας οὐδὲ ἴδωμαι,</p>
        <p><a>1.263</a> οἷον Πειρίθοόν τε Δρύαντά τε ποιμένα λαῶν</p>
        <p><a>1.264</a> Καινέα τ' Ἐξάδιόν τε καὶ ἀντίθεον Πολύφημον</p>
        <p><a>1.265</a> Θησέα τ' Αἰγεΐδην, ἐπιείκελον ἀθανάτοισιν:</p>
        <p><a>1.266</a> κάρτιστοι δὴ κεῖνοι ἐπιχθονίων τράφεν ἀνδρῶν:</p>
        <p><a>1.267</a> κάρτιστοι μὲν ἔσαν καὶ καρτίστοις ἐμάχοντο</p>
        <p><a>1.268</a> φηρσὶν ὀρεσκῴοισι καὶ ἐκπάγλως ἀπόλεσσαν.</p>
        <p><a>1.269</a> καὶ μὲν τοῖσιν ἐγὼ μεθομίλεον ἐκ Πύλου ἐλθὼν</p>
        <p><a>1.270</a> τηλόθεν ἐξ ἀπίης γαίης: καλέσαντο γὰρ αὐτοί:</p>
        <p><a>1.271</a> καὶ μαχόμην κατ' ἔμ' αὐτὸν ἐγώ: κείνοισι δ' ἂν οὔ τις</p>
        <p><a>1.272</a> τῶν οἳ νῦν βροτοί εἰσιν ἐπιχθόνιοι μαχέοιτο:</p>
        <p><a>1.273</a> καὶ μέν μευ βουλέων ξύνιεν πείθοντό τε μύθῳ:</p>
        <p><a>1.274</a> ἀλλὰ πίθεσθε καὶ ὔμμες, ἐπεὶ πείθεσθαι ἄμεινον:</p>
        <p><a>1.275</a> μήτε σὺ τόνδ' ἀγαθός περ ἐὼν ἀποαίρεο κούρην,</p>
        <p><a>1.276</a> ἀλλ' ἔα ὥς οἱ πρῶτα δόσαν γέρας υἷες Ἀχαιῶν:</p>
        <p><a>1.277</a> μήτε σὺ Πηλείδη ἔθελ' ἐριζέμεναι βασιλῆϊ</p>
        <p><a>1.278</a> ἀντιβίην, ἐπεὶ οὔ ποθ' ὁμοίης ἔμμορε τιμῆς</p>
        <p><a>1.279</a> σκηπτοῦχος βασιλεύς, ᾧ τε Ζεὺς κῦδος ἔδωκεν.</p>
        <p><a>1.280</a> εἰ δὲ σὺ καρτερός ἐσσι θεὰ δέ σε γείνατο μήτηρ,</p>
        <p><a>1.281</a> ἀλλ' ὅ γε φέρτερός ἐστιν ἐπεὶ πλεόνεσσιν ἀνάσσει.</p>
        <p><a>1.282</a> Ἀτρεΐδη σὺ δὲ παῦε τεὸν μένος: αὐτὰρ ἔγωγε</p>
        <p><a>1.283</a> λίσσομ' Ἀχιλλῆϊ μεθέμεν χόλον, ὃς μέγα πᾶσιν</p>
        <p><a>1.284</a> ἕρκος Ἀχαιοῖσιν πέλεται πολέμοιο κακοῖο.</p>
        <p><a>1.285</a> τὸν δ' ἀπαμειβόμενος προσέφη κρείων Ἀγαμέμνων:</p>
        <p><a>1.286</a> ναὶ δὴ ταῦτά γε πάντα γέρον κατὰ μοῖραν ἔειπες:</p>
        <p><a>1.287</a> ἀλλ' ὅδ' ἀνὴρ ἐθέλει περὶ πάντων ἔμμεναι ἄλλων,</p>
        <p><a>1.288</a> πάντων μὲν κρατέειν ἐθέλει, πάντεσσι δ' ἀνάσσειν,</p>
        <p><a>1.289</a> πᾶσι δὲ σημαίνειν, ἅ τιν' οὐ πείσεσθαι ὀΐω:</p>
        <p><a>1.290</a> εἰ δέ μιν αἰχμητὴν ἔθεσαν θεοὶ αἰὲν ἐόντες</p>
        <p><a>1.291</a> τοὔνεκά οἱ προθέουσιν ὀνείδεα μυθήσασθαι;</p>
        <p><a>1.292</a> τὸν δ' ἄρ' ὑποβλήδην ἠμείβετο δῖος Ἀχιλλεύς:</p>
        <p><a>1.293</a> ἦ γάρ κεν δειλός τε καὶ οὐτιδανὸς καλεοίμην</p>
        <p><a>1.294</a> εἰ δὴ σοὶ πᾶν ἔργον ὑπείξομαι ὅττί κεν εἴπῃς:</p>
        <p><a>1.295</a> ἄλλοισιν δὴ ταῦτ' ἐπιτέλλεο, μὴ γὰρ ἔμοιγε</p>
        <p><a>1.296</a> σήμαιν': οὐ γὰρ ἔγωγ' ἔτι σοὶ πείσεσθαι ὀΐω.</p>
        <p><a>1.297</a> ἄλλο δέ τοι ἐρέω, σὺ δ' ἐνὶ φρεσὶ βάλλεο σῇσι:</p>
        <p><a>1.298</a> χερσὶ μὲν οὔ τοι ἔγωγε μαχήσομαι εἵνεκα κούρης</p>
        <p><a>1.299</a> οὔτε σοὶ οὔτέ τῳ ἄλλῳ, ἐπεί μ' ἀφέλεσθέ γε δόντες:</p>
        <p><a>1.300</a> τῶν δ' ἄλλων ἅ μοί ἐστι θοῇ παρὰ νηῒ μελαίνῃ</p>
        <p><a>1.301</a> τῶν οὐκ ἄν τι φέροις ἀνελὼν ἀέκοντος ἐμεῖο:</p>
        <p><a>1.302</a> εἰ δ' ἄγε μὴν πείρησαι ἵνα γνώωσι καὶ οἵδε:</p>
        <p><a>1.303</a> αἶψά τοι αἷμα κελαινὸν ἐρωήσει περὶ δουρί.</p>
        <p><a>1.304</a> ὣς τώ γ' ἀντιβίοισι μαχεσσαμένω ἐπέεσσιν</p>
        <p><a>1.305</a> ἀνστήτην, λῦσαν δ' ἀγορὴν παρὰ νηυσὶν Ἀχαιῶν:</p>
        <p><a>1.306</a> Πηλεΐδης μὲν ἐπὶ κλισίας καὶ νῆας ἐΐσας</p>
        <p><a>1.307</a> ἤϊε σύν τε Μενοιτιάδῃ καὶ οἷς ἑτάροισιν:</p>
        <p><a>1.308</a> Ἀτρεΐδης δ' ἄρα νῆα θοὴν ἅλα δὲ προέρυσσεν,</p>
        <p><a>1.309</a> ἐν δ' ἐρέτας ἔκρινεν ἐείκοσιν, ἐς δ' ἑκατόμβην</p>
        <p><a>1.310</a> βῆσε θεῷ, ἀνὰ δὲ Χρυσηΐδα καλλιπάρῃον</p>
        <p><a>1.311</a> εἷσεν ἄγων: ἐν δ' ἀρχὸς ἔβη πολύμητις Ὀδυσσεύς.</p>
        <p><a>1.312</a> οἳ μὲν ἔπειτ' ἀναβάντες ἐπέπλεον ὑγρὰ κέλευθα,</p>
        <p><a>1.313</a> λαοὺς δ' Ἀτρεΐδης ἀπολυμαίνεσθαι ἄνωγεν:</p>
        <p><a>1.314</a> οἳ δ' ἀπελυμαίνοντο καὶ εἰς ἅλα λύματα βάλλον,</p>
        <p><a>1.315</a> ἕρδον δ' Ἀπόλλωνι τεληέσσας ἑκατόμβας</p>
        <p><a>1.316</a> ταύρων ἠδ' αἰγῶν παρὰ θῖν' ἁλὸς ἀτρυγέτοιο:</p>
        <p><a>1.317</a> κνίση δ' οὐρανὸν ἷκεν ἑλισσομένη περὶ καπνῷ.</p>
        <p><a>1.318</a> ὣς οἳ μὲν τὰ πένοντο κατὰ στρατόν: οὐδ' Ἀγαμέμνων</p>
        <p><a>1.319</a> λῆγ' ἔριδος τὴν πρῶτον ἐπηπείλησ' Ἀχιλῆϊ,</p>
        <p><a>1.320</a> ἀλλ' ὅ γε Ταλθύβιόν τε καὶ Εὐρυβάτην προσέειπε,</p>
        <p><a>1.321</a> τώ οἱ ἔσαν κήρυκε καὶ ὀτρηρὼ θεράποντε:</p>
        <p><a>1.322</a> ἔρχεσθον κλισίην Πηληϊάδεω Ἀχιλῆος:</p>
        <p><a>1.323</a> χειρὸς ἑλόντ' ἀγέμεν Βρισηΐδα καλλιπάρῃον:</p>
        <p><a>1.324</a> εἰ δέ κε μὴ δώῃσιν ἐγὼ δέ κεν αὐτὸς ἕλωμαι</p>
        <p><a>1.325</a> ἐλθὼν σὺν πλεόνεσσι: τό οἱ καὶ ῥίγιον ἔσται.</p>
        <p><a>1.326</a> ὣς εἰπὼν προΐει, κρατερὸν δ' ἐπὶ μῦθον ἔτελλε:</p>
        <p><a>1.327</a> τὼ δ' ἀέκοντε βάτην παρὰ θῖν' ἁλὸς ἀτρυγέτοιο,</p>
        <p><a>1.328</a> Μυρμιδόνων δ' ἐπί τε κλισίας καὶ νῆας ἱκέσθην,</p>
        <p><a>1.329</a> τὸν δ' εὗρον παρά τε κλισίῃ καὶ νηῒ μελαίνῃ</p>
        <p><a>1.330</a> ἥμενον: οὐδ' ἄρα τώ γε ἰδὼν γήθησεν Ἀχιλλεύς.</p>
        <p><a>1.331</a> τὼ μὲν ταρβήσαντε καὶ αἰδομένω βασιλῆα</p>
        <p><a>1.332</a> στήτην, οὐδέ τί μιν προσεφώνεον οὐδ' ἐρέοντο:</p>
        <p><a>1.333</a> αὐτὰρ ὃ ἔγνω ᾗσιν ἐνὶ φρεσὶ φώνησέν τε:</p>
        <p><a>1.334</a> χαίρετε κήρυκες Διὸς ἄγγελοι ἠδὲ καὶ ἀνδρῶν,</p>
        <p><a>1.335</a> ἆσσον ἴτ': οὔ τί μοι ὔμμες ἐπαίτιοι ἀλλ' Ἀγαμέμνων,</p>
        <p><a>1.336</a> ὃ σφῶϊ προΐει Βρισηΐδος εἵνεκα κούρης.</p>
        <p><a>1.337</a> ἀλλ' ἄγε διογενὲς Πατρόκλεες ἔξαγε κούρην</p>
        <p><a>1.338</a> καί σφωϊν δὸς ἄγειν: τὼ δ' αὐτὼ μάρτυροι ἔστων</p>
        <p><a>1.339</a> πρός τε θεῶν μακάρων πρός τε θνητῶν ἀνθρώπων</p>
        <p><a>1.340</a> καὶ πρὸς τοῦ βασιλῆος ἀπηνέος εἴ ποτε δ' αὖτε</p>
        <p><a>1.341</a> χρειὼ ἐμεῖο γένηται ἀεικέα λοιγὸν ἀμῦναι</p>
        <p><a>1.342</a> τοῖς ἄλλοις: ἦ γὰρ ὅ γ' ὀλοιῇσι φρεσὶ θύει,</p>
        <p><a>1.343</a> οὐδέ τι οἶδε νοῆσαι ἅμα πρόσσω καὶ ὀπίσσω,</p>
        <p><a>1.344</a> ὅππως οἱ παρὰ νηυσὶ σόοι μαχέοιντο Ἀχαιοί.</p>
        <p><a>1.345</a> ὣς φάτο, Πάτροκλος δὲ φίλῳ ἐπεπείθεθ' ἑταίρῳ,</p>
        <p><a>1.346</a> ἐκ δ' ἄγαγε κλισίης Βρισηΐδα καλλιπάρῃον,</p>
        <p><a>1.347</a> δῶκε δ' ἄγειν: τὼ δ' αὖτις ἴτην παρὰ νῆας Ἀχαιῶν:</p>
        <p><a>1.348</a> ἣ δ' ἀέκουσ' ἅμα τοῖσι γυνὴ κίεν: αὐτὰρ Ἀχιλλεὺς</p>
        <p><a>1.349</a> δακρύσας ἑτάρων ἄφαρ ἕζετο νόσφι λιασθείς,</p>
        <p><a>1.350</a> θῖν' ἔφ' ἁλὸς πολιῆς, ὁρόων ἐπ' ἀπείρονα πόντον:</p>
        <p><a>1.351</a> πολλὰ δὲ μητρὶ φίλῃ ἠρήσατο χεῖρας ὀρεγνύς:</p>
        <p><a>1.352</a> μῆτερ ἐπεί μ' ἔτεκές γε μινυνθάδιόν περ ἐόντα,</p>
        <p><a>1.353</a> τιμήν πέρ μοι ὄφελλεν Ὀλύμπιος ἐγγυαλίξαι</p>
        <p><a>1.354</a> Ζεὺς ὑψιβρεμέτης: νῦν δ' οὐδέ με τυτθὸν ἔτισεν:</p>
        <p><a>1.355</a> ἦ γάρ μ' Ἀτρεΐδης εὐρὺ κρείων Ἀγαμέμνων</p>
        <p><a>1.356</a> ἠτίμησεν: ἑλὼν γὰρ ἔχει γέρας αὐτὸς ἀπούρας.</p>
        <p><a>1.357</a> ὣς φάτο δάκρυ χέων, τοῦ δ' ἔκλυε πότνια μήτηρ</p>
        <p><a>1.358</a> ἡμένη ἐν βένθεσσιν ἁλὸς παρὰ πατρὶ γέροντι:</p>
        <p><a>1.359</a> καρπαλίμως δ' ἀνέδυ πολιῆς ἁλὸς ἠΰτ' ὀμίχλη,</p>
        <p><a>1.360</a> καί ῥα πάροιθ' αὐτοῖο καθέζετο δάκρυ χέοντος,</p>
        <p><a>1.361</a> χειρί τέ μιν κατέρεξεν ἔπος τ' ἔφατ' ἔκ τ' ὀνόμαζε:</p>
        <p><a>1.362</a> τέκνον τί κλαίεις; τί δέ σε φρένας ἵκετο πένθος;</p>
        <p><a>1.363</a> ἐξαύδα, μὴ κεῦθε νόῳ, ἵνα εἴδομεν ἄμφω.</p>
        <p><a>1.364</a> τὴν δὲ βαρὺ στενάχων προσέφη πόδας ὠκὺς Ἀχιλλεύς:</p>
        <p><a>1.365</a> οἶσθα: τί ἤ τοι ταῦτα ἰδυίῃ πάντ' ἀγορεύω;</p>
        <p><a>1.366</a> ᾠχόμεθ' ἐς Θήβην ἱερὴν πόλιν Ἠετίωνος,</p>
        <p><a>1.367</a> τὴν δὲ διεπράθομέν τε καὶ ἤγομεν ἐνθάδε πάντα:</p>
        <p><a>1.368</a> καὶ τὰ μὲν εὖ δάσσαντο μετὰ σφίσιν υἷες Ἀχαιῶν,</p>
        <p><a>1.369</a> ἐκ δ' ἕλον Ἀτρεΐδῃ Χρυσηΐδα καλλιπάρῃον.</p>
        <p><a>1.370</a> Χρύσης δ' αὖθ' ἱερεὺς ἑκατηβόλου Ἀπόλλωνος</p>
        <p><a>1.371</a> ἦλθε θοὰς ἐπὶ νῆας Ἀχαιῶν χαλκοχιτώνων</p>
        <p><a>1.372</a> λυσόμενός τε θύγατρα φέρων τ' ἀπερείσι' ἄποινα,</p>
        <p><a>1.373</a> στέμματ' ἔχων ἐν χερσὶν ἑκηβόλου Ἀπόλλωνος</p>
        <p><a>1.374</a> χρυσέῳ ἀνὰ σκήπτρῳ, καὶ λίσσετο πάντας Ἀχαιούς,</p>
        <p><a>1.375</a> Ἀτρεΐδα δὲ μάλιστα δύω κοσμήτορε λαῶν.</p>
        <p><a>1.376</a> ἔνθ' ἄλλοι μὲν πάντες ἐπευφήμησαν Ἀχαιοὶ</p>
        <p><a>1.377</a> αἰδεῖσθαί θ' ἱερῆα καὶ ἀγλαὰ δέχθαι ἄποινα:</p>
        <p><a>1.378</a> ἀλλ' οὐκ Ἀτρεΐδῃ Ἀγαμέμνονι ἥνδανε θυμῷ,</p>
        <p><a>1.379</a> ἀλλὰ κακῶς ἀφίει, κρατερὸν δ' ἐπὶ μῦθον ἔτελλε:</p>
        <p><a>1.380</a> χωόμενος δ' ὁ γέρων πάλιν ᾤχετο: τοῖο δ' Ἀπόλλων</p>
        <p><a>1.381</a> εὐξαμένου ἤκουσεν, ἐπεὶ μάλα οἱ φίλος ἦεν,</p>
        <p><a>1.382</a> ἧκε δ' ἐπ' Ἀργείοισι κακὸν βέλος: οἳ δέ νυ λαοὶ</p>
        <p><a>1.383</a> θνῇσκον ἐπασσύτεροι, τὰ δ' ἐπῴχετο κῆλα θεοῖο</p>
        <p><a>1.384</a> πάντῃ ἀνὰ στρατὸν εὐρὺν Ἀχαιῶν: ἄμμι δὲ μάντις</p>
        <p><a>1.385</a> εὖ εἰδὼς ἀγόρευε θεοπροπίας ἑκάτοιο.</p>
        <p><a>1.386</a> αὐτίκ' ἐγὼ πρῶτος κελόμην θεὸν ἱλάσκεσθαι:</p>
        <p><a>1.387</a> Ἀτρεΐωνα δ' ἔπειτα χόλος λάβεν, αἶψα δ' ἀναστὰς</p>
        <p><a>1.388</a> ἠπείλησεν μῦθον ὃ δὴ τετελεσμένος ἐστί:</p>
        <p><a>1.389</a> τὴν μὲν γὰρ σὺν νηῒ θοῇ ἑλίκωπες Ἀχαιοὶ</p>
        <p><a>1.390</a> ἐς Χρύσην πέμπουσιν, ἄγουσι δὲ δῶρα ἄνακτι:</p>
        <p><a>1.391</a> τὴν δὲ νέον κλισίηθεν ἔβαν κήρυκες ἄγοντες</p>
        <p><a>1.392</a> κούρην Βρισῆος τήν μοι δόσαν υἷες Ἀχαιῶν.</p>
        <p><a>1.393</a> ἀλλὰ σὺ εἰ δύνασαί γε περίσχεο παιδὸς ἑῆος:</p>
        <p><a>1.394</a> ἐλθοῦσ' Οὔλυμπον δὲ Δία λίσαι, εἴ ποτε δή τι</p>
        <p><a>1.395</a> ἢ ἔπει ὤνησας κραδίην Διὸς ἠὲ καὶ ἔργῳ.</p>
        <p><a>1.396</a> πολλάκι γάρ σεο πατρὸς ἐνὶ μεγάροισιν ἄκουσα</p>
        <p><a>1.397</a> εὐχομένης ὅτ' ἔφησθα κελαινεφέϊ Κρονίωνι</p>
        <p><a>1.398</a> οἴη ἐν ἀθανάτοισιν ἀεικέα λοιγὸν ἀμῦναι,</p>
        <p><a>1.399</a> ὁππότε μιν ξυνδῆσαι Ὀλύμπιοι ἤθελον ἄλλοι</p>
        <p><a>1.400</a> Ἥρη τ' ἠδὲ Ποσειδάων καὶ Παλλὰς Ἀθήνη:</p>
        <p><a>1.401</a> ἀλλὰ σὺ τόν γ' ἐλθοῦσα θεὰ ὑπελύσαο δεσμῶν,</p>
        <p><a>1.402</a> ὦχ' ἑκατόγχειρον καλέσασ' ἐς μακρὸν Ὄλυμπον,</p>
        <p><a>1.403</a> ὃν Βριάρεων καλέουσι θεοί, ἄνδρες δέ τε πάντες</p>
        <p><a>1.404</a> Αἰγαίων', ὃ γὰρ αὖτε βίην οὗ πατρὸς ἀμείνων:</p>
        <p><a>1.405</a> ὅς ῥα παρὰ Κρονίωνι καθέζετο κύδεϊ γαίων:</p>
        <p><a>1.406</a> τὸν καὶ ὑπέδεισαν μάκαρες θεοὶ οὐδ' ἔτ' ἔδησαν.</p>
        <p><a>1.407</a> τῶν νῦν μιν μνήσασα παρέζεο καὶ λαβὲ γούνων</p>
        <p><a>1.408</a> αἴ κέν πως ἐθέλῃσιν ἐπὶ Τρώεσσιν ἀρῆξαι,</p>
        <p><a>1.409</a> τοὺς δὲ κατὰ πρύμνας τε καὶ ἀμφ' ἅλα ἔλσαι Ἀχαιοὺς</p>
        <p><a>1.410</a> κτεινομένους, ἵνα πάντες ἐπαύρωνται βασιλῆος,</p>
        <p><a>1.411</a> γνῷ δὲ καὶ Ἀτρεΐδης εὐρὺ κρείων Ἀγαμέμνων</p>
        <p><a>1.412</a> ἣν ἄτην ὅ τ' ἄριστον Ἀχαιῶν οὐδὲν ἔτισεν.</p>
        <p><a>1.413</a> τὸν δ' ἠμείβετ' ἔπειτα Θέτις κατὰ δάκρυ χέουσα:</p>
        <p><a>1.414</a> ὤ μοι τέκνον ἐμόν, τί νύ σ' ἔτρεφον αἰνὰ τεκοῦσα;</p>
        <p><a>1.415</a> αἴθ' ὄφελες παρὰ νηυσὶν ἀδάκρυτος καὶ ἀπήμων</p>
        <p><a>1.416</a> ἧσθαι, ἐπεί νύ τοι αἶσα μίνυνθά περ οὔ τι μάλα δήν:</p>
        <p><a>1.417</a> νῦν δ' ἅμα τ' ὠκύμορος καὶ ὀϊζυρὸς περὶ πάντων</p>
        <p><a>1.418</a> ἔπλεο: τώ σε κακῇ αἴσῃ τέκον ἐν μεγάροισι.</p>
        <p><a>1.419</a> τοῦτο δέ τοι ἐρέουσα ἔπος Διὶ τερπικεραύνῳ</p>
        <p><a>1.420</a> εἶμ' αὐτὴ πρὸς Ὄλυμπον ἀγάννιφον αἴ κε πίθηται.</p>
        <p><a>1.421</a> ἀλλὰ σὺ μὲν νῦν νηυσὶ παρήμενος ὠκυπόροισι</p>
        <p><a>1.422</a> μήνι' Ἀχαιοῖσιν, πολέμου δ' ἀποπαύεο πάμπαν:</p>
        <p><a>1.423</a> Ζεὺς γὰρ ἐς Ὠκεανὸν μετ' ἀμύμονας Αἰθιοπῆας</p>
        <p><a>1.424</a> χθιζὸς ἔβη κατὰ δαῖτα, θεοὶ δ' ἅμα πάντες ἕποντο:</p>
        <p><a>1.425</a> δωδεκάτῃ δέ τοι αὖτις ἐλεύσεται Οὔλυμπον δέ,</p>
        <p><a>1.426</a> καὶ τότ' ἔπειτά τοι εἶμι Διὸς ποτὶ χαλκοβατὲς δῶ,</p>
        <p><a>1.427</a> καί μιν γουνάσομαι καί μιν πείσεσθαι ὀΐω.</p>
        <p><a>1.428</a> ὣς ἄρα φωνήσασ' ἀπεβήσετο, τὸν δὲ λίπ' αὐτοῦ</p>
        <p><a>1.429</a> χωόμενον κατὰ θυμὸν ἐϋζώνοιο γυναικὸς</p>
        <p><a>1.430</a> τήν ῥα βίῃ ἀέκοντος ἀπηύρων: αὐτὰρ Ὀδυσσεὺς</p>
        <p><a>1.431</a> ἐς Χρύσην ἵκανεν ἄγων ἱερὴν ἑκατόμβην.</p>
        <p><a>1.432</a> οἳ δ' ὅτε δὴ λιμένος πολυβενθέος ἐντὸς ἵκοντο</p>
        <p><a>1.433</a> ἱστία μὲν στείλαντο, θέσαν δ' ἐν νηῒ μελαίνῃ,</p>
        <p><a>1.434</a> ἱστὸν δ' ἱστοδόκῃ πέλασαν προτόνοισιν ὑφέντες</p>
        <p><a>1.435</a> καρπαλίμως, τὴν δ' εἰς ὅρμον προέρεσσαν ἐρετμοῖς.</p>
        <p><a>1.436</a> ἐκ δ' εὐνὰς ἔβαλον, κατὰ δὲ πρυμνήσι' ἔδησαν:</p>
        <p><a>1.437</a> ἐκ δὲ καὶ αὐτοὶ βαῖνον ἐπὶ ῥηγμῖνι θαλάσσης,</p>
        <p><a>1.438</a> ἐκ δ' ἑκατόμβην βῆσαν ἑκηβόλῳ Ἀπόλλωνι:</p>
        <p><a>1.439</a> ἐκ δὲ Χρυσηῒς νηὸς βῆ ποντοπόροιο.</p>
        <p><a>1.440</a> τὴν μὲν ἔπειτ' ἐπὶ βωμὸν ἄγων πολύμητις Ὀδυσσεὺς</p>
        <p><a>1.441</a> πατρὶ φίλῳ ἐν χερσὶ τίθει καί μιν προσέειπεν:</p>
        <p><a>1.442</a> ὦ Χρύση, πρό μ' ἔπεμψεν ἄναξ ἀνδρῶν Ἀγαμέμνων</p>
        <p><a>1.443</a> παῖδά τε σοὶ ἀγέμεν, Φοίβῳ θ' ἱερὴν ἑκατόμβην</p>
        <p><a>1.444</a> ῥέξαι ὑπὲρ Δαναῶν ὄφρ' ἱλασόμεσθα ἄνακτα,</p>
        <p><a>1.445</a> ὃς νῦν Ἀργείοισι πολύστονα κήδε' ἐφῆκεν.</p>
        <p><a>1.446</a> ὣς εἰπὼν ἐν χερσὶ τίθει, ὃ δὲ δέξατο χαίρων</p>
        <p><a>1.447</a> παῖδα φίλην: τοὶ δ' ὦκα θεῷ ἱερὴν ἑκατόμβην</p>
        <p><a>1.448</a> ἑξείης ἔστησαν ἐΰδμητον περὶ βωμόν,</p>
        <p><a>1.449</a> χερνίψαντο δ' ἔπειτα καὶ οὐλοχύτας ἀνέλοντο.</p>
        <p><a>1.450</a> τοῖσιν δὲ Χρύσης μεγάλ' εὔχετο χεῖρας ἀνασχών:</p>
        <p><a>1.451</a> κλῦθί μευ ἀργυρότοξ', ὃς Χρύσην ἀμφιβέβηκας</p>
        <p><a>1.452</a> Κίλλαν τε ζαθέην Τενέδοιό τε ἶφι ἀνάσσεις:</p>
        <p><a>1.453</a> ἦ μὲν δή ποτ' ἐμεῦ πάρος ἔκλυες εὐξαμένοιο,</p>
        <p><a>1.454</a> τίμησας μὲν ἐμέ, μέγα δ' ἴψαο λαὸν Ἀχαιῶν:</p>
        <p><a>1.455</a> ἠδ' ἔτι καὶ νῦν μοι τόδ' ἐπικρήηνον ἐέλδωρ:</p>
        <p><a>1.456</a> ἤδη νῦν Δαναοῖσιν ἀεικέα λοιγὸν ἄμυνον.</p>
        <p><a>1.457</a> ὣς ἔφατ' εὐχόμενος, τοῦ δ' ἔκλυε Φοῖβος Ἀπόλλων.</p>
        <p><a>1.458</a> αὐτὰρ ἐπεί ῥ' εὔξαντο καὶ οὐλοχύτας προβάλοντο,</p>
        <p><a>1.459</a> αὐέρυσαν μὲν πρῶτα καὶ ἔσφαξαν καὶ ἔδειραν,</p>
        <p><a>1.460</a> μηρούς τ' ἐξέταμον κατά τε κνίσῃ ἐκάλυψαν</p>
        <p><a>1.461</a> δίπτυχα ποιήσαντες, ἐπ' αὐτῶν δ' ὠμοθέτησαν:</p>
        <p><a>1.462</a> καῖε δ' ἐπὶ σχίζῃς ὁ γέρων, ἐπὶ δ' αἴθοπα οἶνον</p>
        <p><a>1.463</a> λεῖβε: νέοι δὲ παρ' αὐτὸν ἔχον πεμπώβολα χερσίν.</p>
        <p><a>1.464</a> αὐτὰρ ἐπεὶ κατὰ μῆρε κάη καὶ σπλάγχνα πάσαντο,</p>
        <p><a>1.465</a> μίστυλλόν τ' ἄρα τἆλλα καὶ ἀμφ' ὀβελοῖσιν ἔπειραν,</p>
        <p><a>1.466</a> ὤπτησάν τε περιφραδέως, ἐρύσαντό τε πάντα.</p>
        <p><a>1.467</a> αὐτὰρ ἐπεὶ παύσαντο πόνου τετύκοντό τε δαῖτα</p>
        <p><a>1.468</a> δαίνυντ', οὐδέ τι θυμὸς ἐδεύετο δαιτὸς ἐΐσης.</p>
        <p><a>1.469</a> αὐτὰρ ἐπεὶ πόσιος καὶ ἐδητύος ἐξ ἔρον ἕντο,</p>
        <p><a>1.470</a> κοῦροι μὲν κρητῆρας ἐπεστέψαντο ποτοῖο,</p>
        <p><a>1.471</a> νώμησαν δ' ἄρα πᾶσιν ἐπαρξάμενοι δεπάεσσιν:</p>
        <p><a>1.472</a> οἳ δὲ πανημέριοι μολπῇ θεὸν ἱλάσκοντο</p>
        <p><a>1.473</a> καλὸν ἀείδοντες παιήονα κοῦροι Ἀχαιῶν</p>
        <p><a>1.474</a> μέλποντες ἑκάεργον: ὃ δὲ φρένα τέρπετ' ἀκούων.</p>
        <p><a>1.475</a> ἦμος δ' ἠέλιος κατέδυ καὶ ἐπὶ κνέφας ἦλθε,</p>
        <p><a>1.476</a> δὴ τότε κοιμήσαντο παρὰ πρυμνήσια νηός:</p>
        <p><a>1.477</a> ἦμος δ' ἠριγένεια φάνη ῥοδοδάκτυλος Ἠώς,</p>
        <p><a>1.478</a> καὶ τότ' ἔπειτ' ἀνάγοντο μετὰ στρατὸν εὐρὺν Ἀχαιῶν:</p>
        <p><a>1.479</a> τοῖσιν δ' ἴκμενον οὖρον ἵει ἑκάεργος Ἀπόλλων:</p>
        <p><a>1.480</a> οἳ δ' ἱστὸν στήσαντ' ἀνά θ' ἱστία λευκὰ πέτασσαν,</p>
        <p><a>1.481</a> ἐν δ' ἄνεμος πρῆσεν μέσον ἱστίον, ἀμφὶ δὲ κῦμα</p>
        <p><a>1.482</a> στείρῃ πορφύρεον μεγάλ' ἴαχε νηὸς ἰούσης:</p>
        <p><a>1.483</a> ἣ δ' ἔθεεν κατὰ κῦμα διαπρήσσουσα κέλευθον.</p>
        <p><a>1.484</a> αὐτὰρ ἐπεί ῥ' ἵκοντο κατὰ στρατὸν εὐρὺν Ἀχαιῶν,</p>
        <p><a>1.485</a> νῆα μὲν οἵ γε μέλαιναν ἐπ' ἠπείροιο ἔρυσσαν</p>
        <p><a>1.486</a> ὑψοῦ ἐπὶ ψαμάθοις, ὑπὸ δ' ἕρματα μακρὰ τάνυσσαν:</p>
        <p><a>1.487</a> αὐτοὶ δ' ἐσκίδναντο κατὰ κλισίας τε νέας τε.</p>
        <p><a>1.488</a> αὐτὰρ ὃ μήνιε νηυσὶ παρήμενος ὠκυπόροισι</p>
        <p><a>1.489</a> διογενὴς Πηλῆος υἱὸς πόδας ὠκὺς Ἀχιλλεύς:</p>
        <p><a>1.490</a> οὔτέ ποτ' εἰς ἀγορὴν πωλέσκετο κυδιάνειραν</p>
        <p><a>1.491</a> οὔτέ ποτ' ἐς πόλεμον, ἀλλὰ φθινύθεσκε φίλον κῆρ</p>
        <p><a>1.492</a> αὖθι μένων, ποθέεσκε δ' ἀϋτήν τε πτόλεμόν τε.</p>
        <p><a>1.493</a> ἀλλ' ὅτε δή ῥ' ἐκ τοῖο δυωδεκάτη γένετ' ἠώς,</p>
        <p><a>1.494</a> καὶ τότε δὴ πρὸς Ὄλυμπον ἴσαν θεοὶ αἰὲν ἐόντες</p>
        <p><a>1.495</a> πάντες ἅμα, Ζεὺς δ' ἦρχε: Θέτις δ' οὐ λήθετ' ἐφετμέων</p>
        <p><a>1.496</a> παιδὸς ἑοῦ, ἀλλ' ἥ γ' ἀνεδύσετο κῦμα θαλάσσης.</p>
        <p><a>1.497</a> ἠερίη δ' ἀνέβη μέγαν οὐρανὸν Οὔλυμπόν τε.</p>
        <p><a>1.498</a> εὗρεν δ' εὐρύοπα Κρονίδην ἄτερ ἥμενον ἄλλων</p>
        <p><a>1.499</a> ἀκροτάτῃ κορυφῇ πολυδειράδος Οὐλύμποιο:</p>
        <p><a>1.500</a> καί ῥα πάροιθ' αὐτοῖο καθέζετο, καὶ λάβε γούνων</p>
        <p><a>1.501</a> σκαιῇ, δεξιτερῇ δ' ἄρ' ὑπ' ἀνθερεῶνος ἑλοῦσα</p>
        <p><a>1.502</a> λισσομένη προσέειπε Δία Κρονίωνα ἄνακτα:</p>
        <p><a>1.503</a> Ζεῦ πάτερ εἴ ποτε δή σε μετ' ἀθανάτοισιν ὄνησα</p>
        <p><a>1.504</a> ἢ ἔπει ἢ ἔργῳ, τόδε μοι κρήηνον ἐέλδωρ:</p>
        <p><a>1.505</a> τίμησόν μοι υἱὸν ὃς ὠκυμορώτατος ἄλλων</p>
        <p><a>1.506</a> ἔπλετ': ἀτάρ μιν νῦν γε ἄναξ ἀνδρῶν Ἀγαμέμνων</p>
        <p><a>1.507</a> ἠτίμησεν: ἑλὼν γὰρ ἔχει γέρας αὐτὸς ἀπούρας.</p>
        <p><a>1.508</a> ἀλλὰ σύ πέρ μιν τῖσον Ὀλύμπιε μητίετα Ζεῦ:</p>
        <p><a>1.509</a> τόφρα δ' ἐπὶ Τρώεσσι τίθει κράτος ὄφρ' ἂν Ἀχαιοὶ</p>
        <p><a>1.510</a> υἱὸν ἐμὸν τίσωσιν ὀφέλλωσίν τέ ἑ τιμῇ.</p>
        <p><a>1.511</a> ὣς φάτο: τὴν δ' οὔ τι προσέφη νεφεληγερέτα Ζεύς,</p>
        <p><a>1.512</a> ἀλλ' ἀκέων δὴν ἧστο: Θέτις δ' ὡς ἥψατο γούνων</p>
        <p><a>1.513</a> ὣς ἔχετ' ἐμπεφυυῖα, καὶ εἴρετο δεύτερον αὖτις:</p>
        <p><a>1.514</a> νημερτὲς μὲν δή μοι ὑπόσχεο καὶ κατάνευσον</p>
        <p><a>1.515</a> ἢ ἀπόειπ', ἐπεὶ οὔ τοι ἔπι δέος, ὄφρ' ἐῢ εἰδέω</p>
        <p><a>1.516</a> ὅσσον ἐγὼ μετὰ πᾶσιν ἀτιμοτάτη θεός εἰμι.</p>
        <p><a>1.517</a> τὴν δὲ μέγ' ὀχθήσας προσέφη νεφεληγερέτα Ζεύς:</p>
        <p><a>1.518</a> ἦ δὴ λοίγια ἔργ' ὅ τέ μ' ἐχθοδοπῆσαι ἐφήσεις</p>
        <p><a>1.519</a> Ἥρῃ ὅτ' ἄν μ' ἐρέθῃσιν ὀνειδείοις ἐπέεσσιν:</p>
        <p><a>1.520</a> ἣ δὲ καὶ αὔτως μ' αἰεὶ ἐν ἀθανάτοισι θεοῖσι</p>
        <p><a>1.521</a> νεικεῖ, καί τέ μέ φησι μάχῃ Τρώεσσιν ἀρήγειν.</p>
        <p><a>1.522</a> ἀλλὰ σὺ μὲν νῦν αὖτις ἀπόστιχε μή τι νοήσῃ</p>
        <p><a>1.523</a> Ἥρη: ἐμοὶ δέ κε ταῦτα μελήσεται ὄφρα τελέσσω:</p>
        <p><a>1.524</a> εἰ δ' ἄγε τοι κεφαλῇ κατανεύσομαι ὄφρα πεποίθῃς:</p>
        <p><a>1.525</a> τοῦτο γὰρ ἐξ ἐμέθεν γε μετ' ἀθανάτοισι μέγιστον</p>
        <p><a>1.526</a> τέκμωρ: οὐ γὰρ ἐμὸν παλινάγρετον οὐδ' ἀπατηλὸν</p>
        <p><a>1.527</a> οὐδ' ἀτελεύτητον ὅ τί κεν κεφαλῇ κατανεύσω.</p>
        <p><a>1.528</a> ἦ καὶ κυανέῃσιν ἐπ' ὀφρύσι νεῦσε Κρονίων:</p>
        <p><a>1.529</a> ἀμβρόσιαι δ' ἄρα χαῖται ἐπερρώσαντο ἄνακτος</p>
        <p><a>1.530</a> κρατὸς ἀπ' ἀθανάτοιο: μέγαν δ' ἐλέλιξεν Ὄλυμπον.</p>
        <p><a>1.531</a> τώ γ' ὣς βουλεύσαντε διέτμαγεν: ἣ μὲν ἔπειτα</p>
        <p><a>1.532</a> εἰς ἅλα ἆλτο βαθεῖαν ἀπ' αἰγλήεντος Ὀλύμπου,</p>
        <p><a>1.533</a> Ζεὺς δὲ ἑὸν πρὸς δῶμα: θεοὶ δ' ἅμα πάντες ἀνέσταν</p>
        <p><a>1.534</a> ἐξ ἑδέων σφοῦ πατρὸς ἐναντίον: οὐδέ τις ἔτλη</p>
        <p><a>1.535</a> μεῖναι ἐπερχόμενον, ἀλλ' ἀντίοι ἔσταν ἅπαντες.</p>
        <p><a>1.536</a> ὣς ὃ μὲν ἔνθα καθέζετ' ἐπὶ θρόνου: οὐδέ μιν Ἥρη</p>
        <p><a>1.537</a> ἠγνοίησεν ἰδοῦσ' ὅτι οἱ συμφράσσατο βουλὰς</p>
        <p><a>1.538</a> ἀργυρόπεζα Θέτις θυγάτηρ ἁλίοιο γέροντος.</p>
        <p><a>1.539</a> αὐτίκα κερτομίοισι Δία Κρονίωνα προσηύδα:</p>
        <p><a>1.540</a> τίς δ' αὖ τοι δολομῆτα θεῶν συμφράσσατο βουλάς;</p>
        <p><a>1.541</a> αἰεί τοι φίλον ἐστὶν ἐμεῦ ἀπὸ νόσφιν ἐόντα</p>
        <p><a>1.542</a> κρυπτάδια φρονέοντα δικαζέμεν: οὐδέ τί πώ μοι</p>
        <p><a>1.543</a> πρόφρων τέτληκας εἰπεῖν ἔπος ὅττι νοήσῃς.</p>
        <p><a>1.544</a> τὴν δ' ἠμείβετ' ἔπειτα πατὴρ ἀνδρῶν τε θεῶν τε:</p>
        <p><a>1.545</a> Ἥρη μὴ δὴ πάντας ἐμοὺς ἐπιέλπεο μύθους</p>
        <p><a>1.546</a> εἰδήσειν: χαλεποί τοι ἔσοντ' ἀλόχῳ περ ἐούσῃ:</p>
        <p><a>1.547</a> ἀλλ' ὃν μέν κ' ἐπιεικὲς ἀκουέμεν οὔ τις ἔπειτα</p>
        <p><a>1.548</a> οὔτε θεῶν πρότερος τὸν εἴσεται οὔτ' ἀνθρώπων:</p>
        <p><a>1.549</a> ὃν δέ κ' ἐγὼν ἀπάνευθε θεῶν ἐθέλωμι νοῆσαι</p>
        <p><a>1.550</a> μή τι σὺ ταῦτα ἕκαστα διείρεο μηδὲ μετάλλα.</p>
        <p><a>1.551</a> τὸν δ' ἠμείβετ' ἔπειτα βοῶπις πότνια Ἥρη:</p>
        <p><a>1.552</a> αἰνότατε Κρονίδη ποῖον τὸν μῦθον ἔειπες;</p>
        <p><a>1.553</a> καὶ λίην σε πάρος γ' οὔτ' εἴρομαι οὔτε μεταλλῶ,</p>
        <p><a>1.554</a> ἀλλὰ μάλ' εὔκηλος τὰ φράζεαι ἅσσ' ἐθέλῃσθα.</p>
        <p><a>1.555</a> νῦν δ' αἰνῶς δείδοικα κατὰ φρένα μή σε παρείπῃ</p>
        <p><a>1.556</a> ἀργυρόπεζα Θέτις θυγάτηρ ἁλίοιο γέροντος:</p>
        <p><a>1.557</a> ἠερίη γὰρ σοί γε παρέζετο καὶ λάβε γούνων:</p>
        <p><a>1.558</a> τῇ σ' ὀΐω κατανεῦσαι ἐτήτυμον ὡς Ἀχιλῆα</p>
        <p><a>1.559</a> τιμήσῃς, ὀλέσῃς δὲ πολέας ἐπὶ νηυσὶν Ἀχαιῶν.</p>
        <p><a>1.560</a> τὴν δ' ἀπαμειβόμενος προσέφη νεφεληγερέτα Ζεύς:</p>
        <p><a>1.561</a> δαιμονίη αἰεὶ μὲν ὀΐεαι οὐδέ σε λήθω:</p>
        <p><a>1.562</a> πρῆξαι δ' ἔμπης οὔ τι δυνήσεαι, ἀλλ' ἀπὸ θυμοῦ</p>
        <p><a>1.563</a> μᾶλλον ἐμοὶ ἔσεαι: τὸ δέ τοι καὶ ῥίγιον ἔσται.</p>
        <p><a>1.564</a> εἰ δ' οὕτω τοῦτ' ἐστὶν ἐμοὶ μέλλει φίλον εἶναι:</p>
        <p><a>1.565</a> ἀλλ' ἀκέουσα κάθησο, ἐμῷ δ' ἐπιπείθεο μύθῳ,</p>
        <p><a>1.566</a> μή νύ τοι οὐ χραίσμωσιν ὅσοι θεοί εἰσ' ἐν Ὀλύμπῳ</p>
        <p><a>1.567</a> ἆσσον ἰόνθ', ὅτε κέν τοι ἀάπτους χεῖρας ἐφείω.</p>
        <p><a>1.568</a> ὣς ἔφατ' ἔδεισεν δὲ βοῶπις πότνια Ἥρη,</p>
        <p><a>1.569</a> καί ῥ' ἀκέουσα καθῆστο ἐπιγνάμψασα φίλον κῆρ:</p>
        <p><a>1.570</a> ὄχθησαν δ' ἀνὰ δῶμα Διὸς θεοὶ Οὐρανίωνες:</p>
        <p><a>1.571</a> τοῖσιν δ' Ἥφαιστος κλυτοτέχνης ἦρχ' ἀγορεύειν</p>
        <p><a>1.572</a> μητρὶ φίλῃ ἐπίηρα φέρων λευκωλένῳ Ἥρῃ:</p>
        <p><a>1.573</a> ἦ δὴ λοίγια ἔργα τάδ' ἔσσεται οὐδ' ἔτ' ἀνεκτά,</p>
        <p><a>1.574</a> εἰ δὴ σφὼ ἕνεκα θνητῶν ἐριδαίνετον ὧδε,</p>
        <p><a>1.575</a> ἐν δὲ θεοῖσι κολῳὸν ἐλαύνετον: οὐδέ τι δαιτὸς</p>
        <p><a>1.576</a> ἐσθλῆς ἔσσεται ἦδος, ἐπεὶ τὰ χερείονα νικᾷ.</p>
        <p><a>1.577</a> μητρὶ δ' ἐγὼ παράφημι καὶ αὐτῇ περ νοεούσῃ</p>
        <p><a>1.578</a> πατρὶ φίλῳ ἐπίηρα φέρειν Διί, ὄφρα μὴ αὖτε</p>
        <p><a>1.579</a> νεικείῃσι πατήρ, σὺν δ' ἡμῖν δαῖτα ταράξῃ.</p>
        <p><a>1.580</a> εἴ περ γάρ κ' ἐθέλῃσιν Ὀλύμπιος ἀστεροπητὴς</p>
        <p><a>1.581</a> ἐξ ἑδέων στυφελίξαι: ὃ γὰρ πολὺ φέρτατός ἐστιν.</p>
        <p><a>1.582</a> ἀλλὰ σὺ τὸν ἐπέεσσι καθάπτεσθαι μαλακοῖσιν:</p>
        <p><a>1.583</a> αὐτίκ' ἔπειθ' ἵλαος Ὀλύμπιος ἔσσεται ἡμῖν.</p>
        <p><a>1.584</a> ὣς ἄρ' ἔφη καὶ ἀναΐξας δέπας ἀμφικύπελλον</p>
        <p><a>1.585</a> μητρὶ φίλῃ ἐν χειρὶ τίθει καί μιν προσέειπε:</p>
        <p><a>1.586</a> τέτλαθι μῆτερ ἐμή, καὶ ἀνάσχεο κηδομένη περ,</p>
        <p><a>1.587</a> μή σε φίλην περ ἐοῦσαν ἐν ὀφθαλμοῖσιν ἴδωμαι</p>
        <p><a>1.588</a> θεινομένην, τότε δ' οὔ τι δυνήσομαι ἀχνύμενός περ</p>
        <p><a>1.589</a> χραισμεῖν: ἀργαλέος γὰρ Ὀλύμπιος ἀντιφέρεσθαι:</p>
        <p><a>1.590</a> ἤδη γάρ με καὶ ἄλλοτ' ἀλεξέμεναι μεμαῶτα</p>
        <p><a>1.591</a> ῥῖψε ποδὸς τεταγὼν ἀπὸ βηλοῦ θεσπεσίοιο,</p>
        <p><a>1.592</a> πᾶν δ' ἦμαρ φερόμην, ἅμα δ' ἠελίῳ καταδύντι</p>
        <p><a>1.593</a> κάππεσον ἐν Λήμνῳ, ὀλίγος δ' ἔτι θυμὸς ἐνῆεν:</p>
        <p><a>1.594</a> ἔνθά με Σίντιες ἄνδρες ἄφαρ κομίσαντο πεσόντα.</p>
        <p><a>1.595</a> ὣς φάτο, μείδησεν δὲ θεὰ λευκώλενος Ἥρη,</p>
        <p><a>1.596</a> μειδήσασα δὲ παιδὸς ἐδέξατο χειρὶ κύπελλον:</p>
        <p><a>1.597</a> αὐτὰρ ὃ τοῖς ἄλλοισι θεοῖς ἐνδέξια πᾶσιν</p>
        <p><a>1.598</a> οἰνοχόει γλυκὺ νέκταρ ἀπὸ κρητῆρος ἀφύσσων:</p>
        <p><a>1.599</a> ἄσβεστος δ' ἄρ' ἐνῶρτο γέλως μακάρεσσι θεοῖσιν</p>
        <p><a>1.600</a> ὡς ἴδον Ἥφαιστον διὰ δώματα ποιπνύοντα.</p>
        <p><a>1.601</a> ὣς τότε μὲν πρόπαν ἦμαρ ἐς ἠέλιον καταδύντα</p>
        <p><a>1.602</a> δαίνυντ', οὐδέ τι θυμὸς ἐδεύετο δαιτὸς ἐΐσης,</p>
        <p><a>1.603</a> οὐ μὲν φόρμιγγος περικαλλέος ἣν ἔχ' Ἀπόλλων,</p>
        <p><a>1.604</a> Μουσάων θ' αἳ ἄειδον ἀμειβόμεναι ὀπὶ καλῇ.</p>
        <p><a>1.605</a> αὐτὰρ ἐπεὶ κατέδυ λαμπρὸν φάος ἠελίοιο,</p>
        <p><a>1.606</a> οἳ μὲν κακκείοντες ἔβαν οἶκον δὲ ἕκαστος,</p>
        <p><a>1.607</a> ἧχι ἑκάστῳ δῶμα περικλυτὸς ἀμφιγυήεις</p>
        <p><a>1.608</a> Ἥφαιστος ποίησεν ἰδυίῃσι πραπίδεσσι:</p>
        <p><a>1.609</a> Ζεὺς δὲ πρὸς ὃν λέχος ἤϊ' Ὀλύμπιος ἀστεροπητής,</p>
        <p><a>1.610</a> ἔνθα πάρος κοιμᾶθ' ὅτε μιν γλυκὺς ὕπνος ἱκάνοι:</p>
        <p><a>1.611</a> ἔνθα καθεῦδ' ἀναβάς, παρὰ δὲ χρυσόθρονος Ἥρη.</p>
    </div>
    <div class="bk">
        <h4 class="latin">Book 2</h4>
        <p><a>2.1</a> ἄλλοι μέν ῥα θεοί τε καὶ ἀνέρες ἱπποκορυσταὶ</p>
        <p><a>2.2</a> εὗδον παννύχιοι, Δία δ' οὐκ ἔχε νήδυμος ὕπνος,</p>
        <p><a>2.3</a> ἀλλ' ὅ γε μερμήριζε κατὰ φρένα ὡς Ἀχιλῆα</p>
        <p><a>2.4</a> τιμήσῃ, ὀλέσῃ δὲ πολέας ἐπὶ νηυσὶν Ἀχαιῶν.</p>
        <p><a>2.5</a> ἥδε δέ οἱ κατὰ θυμὸν ἀρίστη φαίνετο βουλή,</p>
        <p><a>2.6</a> πέμψαι ἐπ' Ἀτρεΐδῃ Ἀγαμέμνονι οὖλον ὄνειρον:</p>
        <p><a>2.7</a> καί μιν φωνήσας ἔπεα πτερόεντα προσηύδα:</p>
        <p><a>2.8</a> βάσκ' ἴθι οὖλε ὄνειρε θοὰς ἐπὶ νῆας Ἀχαιῶν:</p>
        <p><a>2.9</a> ἐλθὼν ἐς κλισίην Ἀγαμέμνονος Ἀτρεΐδαο</p>
        <p><a>2.10</a> πάντα μάλ' ἀτρεκέως ἀγορευέμεν ὡς ἐπιτέλλω:</p>
        <p><a>2.11</a> θωρῆξαί ἑ κέλευε κάρη κομόωντας Ἀχαιοὺς</p>
        <p><a>2.12</a> πανσυδίῃ: νῦν γάρ κεν ἕλοι πόλιν εὐρυάγυιαν</p>
        <p><a>2.13</a> Τρώων: οὐ γὰρ ἔτ' ἀμφὶς Ὀλύμπια δώματ' ἔχοντες</p>
        <p><a>2.14</a> ἀθάνατοι φράζονται: ἐπέγναμψεν γὰρ ἅπαντας</p>
        <p><a>2.15</a> Ἥρη λισσομένη, Τρώεσσι δὲ κήδε' ἐφῆπται.</p>
        <p><a>2.16</a> ὣς φάτο, βῆ δ' ἄρ' ὄνειρος ἐπεὶ τὸν μῦθον ἄκουσε:</p>
        <p><a>2.17</a> καρπαλίμως δ' ἵκανε θοὰς ἐπὶ νῆας Ἀχαιῶν,</p>
        <p><a>2.18</a> βῆ δ' ἄρ' ἐπ' Ἀτρεΐδην Ἀγαμέμνονα: τὸν δὲ κίχανεν</p>
        <p><a>2.19</a> εὕδοντ' ἐν κλισίῃ, περὶ δ' ἀμβρόσιος κέχυθ' ὕπνος.</p>
        <p><a>2.20</a> στῆ δ' ἄρ' ὑπὲρ κεφαλῆς Νηληΐῳ υἷι ἐοικώς</p>
        <p><a>2.21</a> Νέστορι, τόν ῥα μάλιστα γερόντων τῖ' Ἀγαμέμνων:</p>
        <p><a>2.22</a> τῷ μιν ἐεισάμενος προσεφώνεε θεῖος ὄνειρος:</p>
        <p><a>2.23</a> εὕδεις Ἀτρέος υἱὲ δαΐφρονος ἱπποδάμοιο:</p>
        <p><a>2.24</a> οὐ χρὴ παννύχιον εὕδειν βουληφόρον ἄνδρα</p>
        <p><a>2.25</a> ᾧ λαοί τ' ἐπιτετράφαται καὶ τόσσα μέμηλε:</p>
        <p><a>2.26</a> νῦν δ' ἐμέθεν ξύνες ὦκα: Διὸς δέ τοι ἄγγελός εἰμι,</p>
        <p><a>2.27</a> ὃς σεῦ ἄνευθεν ἐὼν μέγα κήδεται ἠδ' ἐλεαίρει.</p>
        <p><a>2.28</a> θωρῆξαί σε κέλευσε κάρη κομόωντας Ἀχαιοὺς</p>
        <p><a>2.29</a> πανσυδίῃ: νῦν γάρ κεν ἕλοις πόλιν εὐρυάγυιαν</p>
        <p><a>2.30</a> Τρώων: οὐ γὰρ ἔτ' ἀμφὶς Ὀλύμπια δώματ' ἔχοντες</p>
        <p><a>2.31</a> ἀθάνατοι φράζονται: ἐπέγναμψεν γὰρ ἅπαντας</p>
        <p><a>2.32</a> Ἥρη λισσομένη, Τρώεσσι δὲ κήδε' ἐφῆπται</p>
        <p><a>2.33</a> ἐκ Διός: ἀλλὰ σὺ σῇσιν ἔχε φρεσί, μηδέ σε λήθη</p>
        <p><a>2.34</a> αἱρείτω εὖτ' ἄν σε μελίφρων ὕπνος ἀνήῃ.</p>
        <p><a>2.35</a> ὣς ἄρα φωνήσας ἀπεβήσετο, τὸν δὲ λίπ' αὐτοῦ</p>
        <p><a>2.36</a> τὰ φρονέοντ' ἀνὰ θυμὸν ἅ ῥ' οὐ τελέεσθαι ἔμελλον:</p>
        <p><a>2.37</a> φῆ γὰρ ὅ γ' αἱρήσειν Πριάμου πόλιν ἤματι κείνῳ</p>
        <p><a>2.38</a> νήπιος, οὐδὲ τὰ ᾔδη ἅ ῥα Ζεὺς μήδετο ἔργα:</p>
        <p><a>2.39</a> θήσειν γὰρ ἔτ' ἔμελλεν ἐπ' ἄλγεά τε στοναχάς τε</p>
        <p><a>2.40</a> Τρωσί τε καὶ Δαναοῖσι διὰ κρατερὰς ὑσμίνας.</p>
        <p><a>2.41</a> ἔγρετο δ' ἐξ ὕπνου, θείη δέ μιν ἀμφέχυτ' ὀμφή:</p>
        <p><a>2.42</a> ἕζετο δ' ὀρθωθείς, μαλακὸν δ' ἔνδυνε χιτῶνα</p>
        <p><a>2.43</a> καλὸν νηγάτεον, περὶ δὲ μέγα βάλλετο φᾶρος:</p>
        <p><a>2.44</a> ποσσὶ δ' ὑπὸ λιπαροῖσιν ἐδήσατο καλὰ πέδιλα,</p>
        <p><a>2.45</a> ἀμφὶ δ' ἄρ' ὤμοισιν βάλετο ξίφος ἀργυρόηλον:</p>
        <p><a>2.46</a> εἵλετο δὲ σκῆπτρον πατρώϊον ἄφθιτον αἰεὶ</p>
        <p><a>2.47</a> σὺν τῷ ἔβη κατὰ νῆας Ἀχαιῶν χαλκοχιτώνων:</p>
        <p><a>2.48</a> ἠὼς μέν ῥα θεὰ προσεβήσετο μακρὸν Ὄλυμπον</p>
        <p><a>2.49</a> Ζηνὶ φόως ἐρέουσα καὶ ἄλλοις ἀθανάτοισιν:</p>
        <p><a>2.50</a> αὐτὰρ ὃ κηρύκεσσι λιγυφθόγγοισι κέλευσε</p>
        <p><a>2.51</a> κηρύσσειν ἀγορὴν δὲ κάρη κομόωντας Ἀχαιούς:</p>
        <p><a>2.52</a> οἳ μὲν ἐκήρυσσον, τοὶ δ' ἠγείροντο μάλ' ὦκα:</p>
        <p><a>2.53</a> βουλὴν δὲ πρῶτον μεγαθύμων ἷζε γερόντων</p>
        <p><a>2.54</a> Νεστορέῃ παρὰ νηῒ Πυλοιγενέος βασιλῆος:</p>
        <p><a>2.55</a> τοὺς ὅ γε συγκαλέσας πυκινὴν ἀρτύνετο βουλήν:</p>
        <p><a>2.56</a> κλῦτε φίλοι: θεῖός μοι ἐνύπνιον ἦλθεν ὄνειρος</p>
        <p><a>2.57</a> ἀμβροσίην διὰ νύκτα: μάλιστα δὲ Νέστορι δίῳ</p>
        <p><a>2.58</a> εἶδός τε μέγεθός τε φυήν τ' ἄγχιστα ἐῴκει:</p>
        <p><a>2.59</a> στῆ δ' ἄρ' ὑπὲρ κεφαλῆς καί με πρὸς μῦθον ἔειπεν:</p>
        <p><a>2.60</a> εὕδεις Ἀτρέος υἱὲ δαΐφρονος ἱπποδάμοιο:</p>
        <p><a>2.61</a> οὐ χρὴ παννύχιον εὕδειν βουληφόρον ἄνδρα,</p>
        <p><a>2.62</a> ᾧ λαοί τ' ἐπιτετράφαται καὶ τόσσα μέμηλε:</p>
        <p><a>2.63</a> νῦν δ' ἐμέθεν ξύνες ὦκα: Διὸς δέ τοι ἄγγελός εἰμι,</p>
        <p><a>2.64</a> ὃς σεῦ ἄνευθεν ἐὼν μέγα κήδεται ἠδ' ἐλεαίρει:</p>
        <p><a>2.65</a> θωρῆξαί σε κέλευσε κάρη κομόωντας Ἀχαιοὺς</p>
        <p><a>2.66</a> πανσυδίῃ: νῦν γάρ κεν ἕλοις πόλιν εὐρυάγυιαν</p>
        <p><a>2.67</a> Τρώων: οὐ γὰρ ἔτ' ἀμφὶς Ὀλύμπια δώματ' ἔχοντες</p>
        <p><a>2.68</a> ἀθάνατοι φράζονται: ἐπέγναμψεν γὰρ ἅπαντας</p>
        <p><a>2.69</a> Ἥρη λισσομένη, Τρώεσσι δὲ κήδε' ἐφῆπται</p>
        <p><a>2.70</a> ἐκ Διός: ἀλλὰ σὺ σῇσιν ἔχε φρεσίν: ὣς ὃ μὲν εἰπὼν</p>
        <p><a>2.71</a> ᾤχετ' ἀποπτάμενος, ἐμὲ δὲ γλυκὺς ὕπνος ἀνῆκεν.</p>
        <p><a>2.72</a> ἀλλ' ἄγετ' αἴ κέν πως θωρήξομεν υἷας Ἀχαιῶν:</p>
        <p><a>2.73</a> πρῶτα δ' ἐγὼν ἔπεσιν πειρήσομαι, ἣ θέμις ἐστί,</p>
        <p><a>2.74</a> καὶ φεύγειν σὺν νηυσὶ πολυκλήϊσι κελεύσω:</p>
        <p><a>2.75</a> ὑμεῖς δ' ἄλλοθεν ἄλλος ἐρητύειν ἐπέεσσιν.</p>
        <p><a>2.76</a> ἤτοι ὅ γ' ὣς εἰπὼν κατ' ἄρ' ἕζετο, τοῖσι δ' ἀνέστη</p>
        <p><a>2.77</a> Νέστωρ, ὅς ῥα Πύλοιο ἄναξ ἦν ἠμαθόεντος,</p>
        <p><a>2.78</a> ὅ σφιν ἐὺ φρονέων ἀγορήσατο καὶ μετέειπεν:</p>
        <p><a>2.79</a> ὦ φίλοι Ἀργείων ἡγήτορες ἠδὲ μέδοντες</p>
        <p><a>2.80</a> εἰ μέν τις τὸν ὄνειρον Ἀχαιῶν ἄλλος ἔνισπε</p>
        <p><a>2.81</a> ψεῦδός κεν φαῖμεν καὶ νοσφιζοίμεθα μᾶλλον:</p>
        <p><a>2.82</a> νῦν δ' ἴδεν ὃς μέγ' ἄριστος Ἀχαιῶν εὔχεται εἶναι:</p>
        <p><a>2.83</a> ἀλλ' ἄγετ' αἴ κέν πως θωρήξομεν υἷας Ἀχαιῶν.</p>
        <p><a>2.84</a> ὣς ἄρα φωνήσας βουλῆς ἐξῆρχε νέεσθαι,</p>
        <p><a>2.85</a> οἳ δ' ἐπανέστησαν πείθοντό τε ποιμένι λαῶν</p>
        <p><a>2.86</a> σκηπτοῦχοι βασιλῆες: ἐπεσσεύοντο δὲ λαοί.</p>
        <p><a>2.87</a> ἠΰτε ἔθνεα εἶσι μελισσάων ἁδινάων</p>
        <p><a>2.88</a> πέτρης ἐκ γλαφυρῆς αἰεὶ νέον ἐρχομενάων,</p>
        <p><a>2.89</a> βοτρυδὸν δὲ πέτονται ἐπ' ἄνθεσιν εἰαρινοῖσιν:</p>
        <p><a>2.90</a> αἳ μέν τ' ἔνθα ἅλις πεποτήαται, αἳ δέ τε ἔνθα:</p>
        <p><a>2.91</a> ὣς τῶν ἔθνεα πολλὰ νεῶν ἄπο καὶ κλισιάων</p>
        <p><a>2.92</a> ἠϊόνος προπάροιθε βαθείης ἐστιχόωντο</p>
        <p><a>2.93</a> ἰλαδὸν εἰς ἀγορήν: μετὰ δέ σφισιν ὄσσα δεδήει</p>
        <p><a>2.94</a> ὀτρύνουσ' ἰέναι Διὸς ἄγγελος: οἳ δ' ἀγέροντο.</p>
        <p><a>2.95</a> τετρήχει δ' ἀγορή, ὑπὸ δὲ στεναχίζετο γαῖα</p>
        <p><a>2.96</a> λαῶν ἱζόντων, ὅμαδος δ' ἦν: ἐννέα δέ σφεας</p>
        <p><a>2.97</a> κήρυκες βοόωντες ἐρήτυον, εἴ ποτ' ἀϋτῆς</p>
        <p><a>2.98</a> σχοίατ', ἀκούσειαν δὲ διοτρεφέων βασιλήων.</p>
        <p><a>2.99</a> σπουδῇ δ' ἕζετο λαός, ἐρήτυθεν δὲ καθ' ἕδρας</p>
        <p><a>2.100</a> παυσάμενοι κλαγγῆς: ἀνὰ δὲ κρείων Ἀγαμέμνων</p>
        <p><a>2.101</a> ἔστη σκῆπτρον ἔχων τὸ μὲν Ἥφαιστος κάμε τεύχων.</p>
        <p><a>2.102</a> Ἥφαιστος μὲν δῶκε Διὶ Κρονίωνι ἄνακτι,</p>
        <p><a>2.103</a> αὐτὰρ ἄρα Ζεὺς δῶκε διακτόρῳ ἀργεϊφόντῃ:</p>
        <p><a>2.104</a> Ἑρμείας δὲ ἄναξ δῶκεν Πέλοπι πληξίππῳ,</p>
        <p><a>2.105</a> αὐτὰρ ὃ αὖτε Πέλοψ δῶκ' Ἀτρέϊ ποιμένι λαῶν,</p>
        <p><a>2.106</a> Ἀτρεὺς δὲ θνῄσκων ἔλιπεν πολύαρνι Θυέστῃ,</p>
        <p><a>2.107</a> αὐτὰρ ὃ αὖτε Θυέστ' Ἀγαμέμνονι λεῖπε φορῆναι,</p>
        <p><a>2.108</a> πολλῇσιν νήσοισι καὶ Ἄργεϊ παντὶ ἀνάσσειν.</p>
        <p><a>2.109</a> τῷ ὅ γ' ἐρεισάμενος ἔπε' Ἀργείοισι μετηύδα:</p>
        <p><a>2.110</a> ὦ φίλοι ἥρωες Δαναοὶ θεράποντες Ἄρηος</p>
        <p><a>2.111</a> Ζεύς με μέγα Κρονίδης ἄτῃ ἐνέδησε βαρείῃ,</p>
        <p><a>2.112</a> σχέτλιος, ὃς πρὶν μέν μοι ὑπέσχετο καὶ κατένευσεν</p>
        <p><a>2.113</a> Ἴλιον ἐκπέρσαντ' εὐτείχεον ἀπονέεσθαι,</p>
        <p><a>2.114</a> νῦν δὲ κακὴν ἀπάτην βουλεύσατο, καί με κελεύει</p>
        <p><a>2.115</a> δυσκλέα Ἄργος ἱκέσθαι, ἐπεὶ πολὺν ὤλεσα λαόν.</p>
        <p><a>2.116</a> οὕτω που Διὶ μέλλει ὑπερμενέϊ φίλον εἶναι,</p>
        <p><a>2.117</a> ὃς δὴ πολλάων πολίων κατέλυσε κάρηνα</p>
        <p><a>2.118</a> ἠδ' ἔτι καὶ λύσει: τοῦ γὰρ κράτος ἐστὶ μέγιστον.</p>
        <p><a>2.119</a> αἰσχρὸν γὰρ τόδε γ' ἐστὶ καὶ ἐσσομένοισι πυθέσθαι</p>
        <p><a>2.120</a> μὰψ οὕτω τοιόνδε τοσόνδε τε λαὸν Ἀχαιῶν</p>
        <p><a>2.121</a> ἄπρηκτον πόλεμον πολεμίζειν ἠδὲ μάχεσθαι</p>
        <p><a>2.122</a> ἀνδράσι παυροτέροισι, τέλος δ' οὔ πώ τι πέφανται:</p>
        <p><a>2.123</a> εἴ περ γάρ κ' ἐθέλοιμεν Ἀχαιοί τε Τρῶές τε</p>
        <p><a>2.124</a> ὅρκια πιστὰ ταμόντες ἀριθμηθήμεναι ἄμφω,</p>
        <p><a>2.125</a> Τρῶας μὲν λέξασθαι ἐφέστιοι ὅσσοι ἔασιν,</p>
        <p><a>2.126</a> ἡμεῖς δ' ἐς δεκάδας διακοσμηθεῖμεν Ἀχαιοί,</p>
        <p><a>2.127</a> Τρώων δ' ἄνδρα ἕκαστοι ἑλοίμεθα οἰνοχοεύειν,</p>
        <p><a>2.128</a> πολλαί κεν δεκάδες δευοίατο οἰνοχόοιο.</p>
        <p><a>2.129</a> τόσσον ἐγώ φημι πλέας ἔμμεναι υἷας Ἀχαιῶν</p>
        <p><a>2.130</a> Τρώων, οἳ ναίουσι κατὰ πτόλιν: ἀλλ' ἐπίκουροι</p>
        <p><a>2.131</a> πολλέων ἐκ πολίων ἐγχέσπαλοι ἄνδρες ἔασιν,</p>
        <p><a>2.132</a> οἵ με μέγα πλάζουσι καὶ οὐκ εἰῶσ' ἐθέλοντα</p>
        <p><a>2.133</a> Ἰλίου ἐκπέρσαι εὖ ναιόμενον πτολίεθρον.</p>
        <p><a>2.134</a> ἐννέα δὴ βεβάασι Διὸς μεγάλου ἐνιαυτοί,</p>
        <p><a>2.135</a> καὶ δὴ δοῦρα σέσηπε νεῶν καὶ σπάρτα λέλυνται:</p>
        <p><a>2.136</a> αἳ δέ που ἡμέτεραί τ' ἄλοχοι καὶ νήπια τέκνα</p>
        <p><a>2.137</a> εἵατ' ἐνὶ μεγάροις ποτιδέγμεναι: ἄμμι δὲ ἔργον</p>
        <p><a>2.138</a> αὔτως ἀκράαντον οὗ εἵνεκα δεῦρ' ἱκόμεσθα.</p>
        <p><a>2.139</a> ἀλλ' ἄγεθ' ὡς ἂν ἐγὼ εἴπω πειθώμεθα πάντες:</p>
        <p><a>2.140</a> φεύγωμεν σὺν νηυσὶ φίλην ἐς πατρίδα γαῖαν:</p>
        <p><a>2.141</a> οὐ γὰρ ἔτι Τροίην αἱρήσομεν εὐρυάγυιαν.</p>
        <p><a>2.142</a> ὣς φάτο, τοῖσι δὲ θυμὸν ἐνὶ στήθεσσιν ὄρινε</p>
        <p><a>2.143</a> πᾶσι μετὰ πληθὺν ὅσοι οὐ βουλῆς ἐπάκουσαν:</p>
        <p><a>2.144</a> κινήθη δ' ἀγορὴ φὴ κύματα μακρὰ θαλάσσης</p>
        <p><a>2.145</a> πόντου Ἰκαρίοιο, τὰ μέν τ' Εὖρός τε Νότος τε</p>
        <p><a>2.146</a> ὤρορ' ἐπαΐξας πατρὸς Διὸς ἐκ νεφελάων.</p>
        <p><a>2.147</a> ὡς δ' ὅτε κινήσῃ Ζέφυρος βαθὺ λήϊον ἐλθὼν</p>
        <p><a>2.148</a> λάβρος ἐπαιγίζων, ἐπί τ' ἠμύει ἀσταχύεσσιν,</p>
        <p><a>2.149</a> ὣς τῶν πᾶσ' ἀγορὴ κινήθη: τοὶ δ' ἀλαλητῷ</p>
        <p><a>2.150</a> νῆας ἔπ' ἐσσεύοντο, ποδῶν δ' ὑπένερθε κονίη</p>
        <p><a>2.151</a> ἵστατ' ἀειρομένη: τοὶ δ' ἀλλήλοισι κέλευον</p>
        <p><a>2.152</a> ἅπτεσθαι νηῶν ἠδ' ἑλκέμεν εἰς ἅλα δῖαν,</p>
        <p><a>2.153</a> οὐρούς τ' ἐξεκάθαιρον: ἀϋτὴ δ' οὐρανὸν ἷκεν</p>
        <p><a>2.154</a> οἴκαδε ἱεμένων: ὑπὸ δ' ᾕρεον ἕρματα νηῶν.</p>
        <p><a>2.155</a> ἔνθά κεν Ἀργείοισιν ὑπέρμορα νόστος ἐτύχθη</p>
        <p><a>2.156</a> εἰ μὴ Ἀθηναίην Ἥρη πρὸς μῦθον ἔειπεν:</p>
        <p><a>2.157</a> ὢ πόποι αἰγιόχοιο Διὸς τέκος Ἀτρυτώνη,</p>
        <p><a>2.158</a> οὕτω δὴ οἶκον δὲ φίλην ἐς πατρίδα γαῖαν</p>
        <p><a>2.159</a> Ἀργεῖοι φεύξονται ἐπ' εὐρέα νῶτα θαλάσσης,</p>
        <p><a>2.160</a> κὰδ δέ κεν εὐχωλὴν Πριάμῳ καὶ Τρωσὶ λίποιεν</p>
        <p><a>2.161</a> Ἀργείην Ἑλένην, ἧς εἵνεκα πολλοὶ Ἀχαιῶν</p>
        <p><a>2.162</a> ἐν Τροίῃ ἀπόλοντο φίλης ἀπὸ πατρίδος αἴης:</p>
        <p><a>2.163</a> ἀλλ' ἴθι νῦν κατὰ λαὸν Ἀχαιῶν χαλκοχιτώνων:</p>
        <p><a>2.164</a> σοῖς ἀγανοῖς ἐπέεσσιν ἐρήτυε φῶτα ἕκαστον,</p>
        <p><a>2.165</a> μηδὲ ἔα νῆας ἅλα δ' ἑλκέμεν ἀμφιελίσσας.</p>
        <p><a>2.166</a> ὣς ἔφατ', οὐδ' ἀπίθησε θεὰ γλαυκῶπις Ἀθήνη,</p>
        <p><a>2.167</a> βῆ δὲ κατ' Οὐλύμποιο καρήνων ἀΐξασα:</p>
        <p><a>2.168</a> καρπαλίμως δ' ἵκανε θοὰς ἐπὶ νῆας Ἀχαιῶν.</p>
        <p><a>2.169</a> εὗρεν ἔπειτ' Ὀδυσῆα Διὶ μῆτιν ἀτάλαντον</p>
        <p><a>2.170</a> ἑσταότ': οὐδ' ὅ γε νηὸς ἐϋσσέλμοιο μελαίνης</p>
        <p><a>2.171</a> ἅπτετ', ἐπεί μιν ἄχος κραδίην καὶ θυμὸν ἵκανεν:</p>
        <p><a>2.172</a> ἀγχοῦ δ' ἱσταμένη προσέφη γλαυκῶπις Ἀθήνη:</p>
        <p><a>2.173</a> διογενὲς Λαερτιάδη πολυμήχαν' Ὀδυσσεῦ,</p>
        <p><a>2.174</a> οὕτω δὴ οἶκον δὲ φίλην ἐς πατρίδα γαῖαν</p>
        <p><a>2.175</a> φεύξεσθ' ἐν νήεσσι πολυκλήϊσι πεσόντες,</p>
        <p><a>2.176</a> κὰδ δέ κεν εὐχωλὴν Πριάμῳ καὶ Τρωσὶ λίποιτε</p>
        <p><a>2.177</a> Ἀργείην Ἑλένην, ἧς εἵνεκα πολλοὶ Ἀχαιῶν</p>
        <p><a>2.178</a> ἐν Τροίῃ ἀπόλοντο φίλης ἀπὸ πατρίδος αἴης;</p>
        <p><a>2.179</a> ἀλλ' ἴθι νῦν κατὰ λαὸν Ἀχαιῶν, μηδ' ἔτ' ἐρώει,</p>
        <p><a>2.180</a> σοῖς δ' ἀγανοῖς ἐπέεσσιν ἐρήτυε φῶτα ἕκαστον,</p>
        <p><a>2.181</a> μηδὲ ἔα νῆας ἅλα δ' ἑλκέμεν ἀμφιελίσσας.</p>
        <p><a>2.182</a> ὣς φάθ', ὃ δὲ ξυνέηκε θεᾶς ὄπα φωνησάσης,</p>
        <p><a>2.183</a> βῆ δὲ θέειν, ἀπὸ δὲ χλαῖναν βάλε: τὴν δὲ κόμισσε</p>
        <p><a>2.184</a> κῆρυξ Εὐρυβάτης Ἰθακήσιος ὅς οἱ ὀπήδει:</p>
        <p><a>2.185</a> αὐτὸς δ' Ἀτρεΐδεω Ἀγαμέμνονος ἀντίος ἐλθὼν</p>
        <p><a>2.186</a> δέξατό οἱ σκῆπτρον πατρώϊον ἄφθιτον αἰεί:</p>
        <p><a>2.187</a> σὺν τῷ ἔβη κατὰ νῆας Ἀχαιῶν χαλκοχιτώνων.</p>
        <p><a>2.188</a> ὅν τινα μὲν βασιλῆα καὶ ἔξοχον ἄνδρα κιχείη</p>
        <p><a>2.189</a> τὸν δ' ἀγανοῖς ἐπέεσσιν ἐρητύσασκε παραστάς:</p>
        <p><a>2.190</a> δαιμόνι' οὔ σε ἔοικε κακὸν ὣς δειδίσσεσθαι,</p>
        <p><a>2.191</a> ἀλλ' αὐτός τε κάθησο καὶ ἄλλους ἵδρυε λαούς:</p>
        <p><a>2.192</a> οὐ γάρ πω σάφα οἶσθ' οἷος νόος Ἀτρεΐωνος:</p>
        <p><a>2.193</a> νῦν μὲν πειρᾶται, τάχα δ' ἴψεται υἷας Ἀχαιῶν.</p>
        <p><a>2.194</a> ἐν βουλῇ δ' οὐ πάντες ἀκούσαμεν οἷον ἔειπε.</p>
        <p><a>2.195</a> μή τι χολωσάμενος ῥέξῃ κακὸν υἷας Ἀχαιῶν:</p>
        <p><a>2.196</a> θυμὸς δὲ μέγας ἐστὶ διοτρεφέων βασιλήων,</p>
        <p><a>2.197</a> τιμὴ δ' ἐκ Διός ἐστι, φιλεῖ δέ ἑ μητίετα Ζεύς.</p>
        <p><a>2.198</a> ὃν δ' αὖ δήμου τ' ἄνδρα ἴδοι βοόωντά τ' ἐφεύροι,</p>
        <p><a>2.199</a> τὸν σκήπτρῳ ἐλάσασκεν ὁμοκλήσασκέ τε μύθῳ:</p>
        <p><a>2.200</a> δαιμόνι' ἀτρέμας ἧσο καὶ ἄλλων μῦθον ἄκουε,</p>
        <p><a>2.201</a> οἳ σέο φέρτεροί εἰσι, σὺ δ' ἀπτόλεμος καὶ ἄναλκις</p>
        <p><a>2.202</a> οὔτέ ποτ' ἐν πολέμῳ ἐναρίθμιος οὔτ' ἐνὶ βουλῇ:</p>
        <p><a>2.203</a> οὐ μέν πως πάντες βασιλεύσομεν ἐνθάδ' Ἀχαιοί:</p>
        <p><a>2.204</a> οὐκ ἀγαθὸν πολυκοιρανίη: εἷς κοίρανος ἔστω,</p>
        <p><a>2.205</a> εἷς βασιλεύς, ᾧ δῶκε Κρόνου πάϊς ἀγκυλομήτεω</p>
        <p><a>2.206</a> σκῆπτρόν τ' ἠδὲ θέμιστας, ἵνά σφισι βουλεύῃσι.</p>
        <p><a>2.207</a> ὣς ὅ γε κοιρανέων δίεπε στρατόν: οἳ δ' ἀγορὴν δὲ</p>
        <p><a>2.208</a> αὖτις ἐπεσσεύοντο νεῶν ἄπο καὶ κλισιάων</p>
        <p><a>2.209</a> ἠχῇ, ὡς ὅτε κῦμα πολυφλοίσβοιο θαλάσσης</p>
        <p><a>2.210</a> αἰγιαλῷ μεγάλῳ βρέμεται, σμαραγεῖ δέ τε πόντος.</p>
        <p><a>2.211</a> ἄλλοι μέν ῥ' ἕζοντο, ἐρήτυθεν δὲ καθ' ἕδρας:</p>
        <p><a>2.212</a> Θερσίτης δ' ἔτι μοῦνος ἀμετροεπὴς ἐκολῴα,</p>
        <p><a>2.213</a> ὃς ἔπεα φρεσὶν ᾗσιν ἄκοσμά τε πολλά τε ᾔδη</p>
        <p><a>2.214</a> μάψ, ἀτὰρ οὐ κατὰ κόσμον, ἐριζέμεναι βασιλεῦσιν,</p>
        <p><a>2.215</a> ἀλλ' ὅ τι οἱ εἴσαιτο γελοίϊον Ἀργείοισιν</p>
        <p><a>2.216</a> ἔμμεναι: αἴσχιστος δὲ ἀνὴρ ὑπὸ Ἴλιον ἦλθε:</p>
        <p><a>2.217</a> φολκὸς ἔην, χωλὸς δ' ἕτερον πόδα: τὼ δέ οἱ ὤμω</p>
        <p><a>2.218</a> κυρτὼ ἐπὶ στῆθος συνοχωκότε: αὐτὰρ ὕπερθε</p>
        <p><a>2.219</a> φοξὸς ἔην κεφαλήν, ψεδνὴ δ' ἐπενήνοθε λάχνη.</p>
        <p><a>2.220</a> ἔχθιστος δ' Ἀχιλῆϊ μάλιστ' ἦν ἠδ' Ὀδυσῆϊ:</p>
        <p><a>2.221</a> τὼ γὰρ νεικείεσκε: τότ' αὖτ' Ἀγαμέμνονι δίῳ</p>
        <p><a>2.222</a> ὀξέα κεκλήγων λέγ' ὀνείδεα: τῷ δ' ἄρ' Ἀχαιοὶ</p>
        <p><a>2.223</a> ἐκπάγλως κοτέοντο νεμέσσηθέν τ' ἐνὶ θυμῷ.</p>
        <p><a>2.224</a> αὐτὰρ ὃ μακρὰ βοῶν Ἀγαμέμνονα νείκεε μύθῳ:</p>
        <p><a>2.225</a> Ἀτρεΐδη τέο δ' αὖτ' ἐπιμέμφεαι ἠδὲ χατίζεις;</p>
        <p><a>2.226</a> πλεῖαί τοι χαλκοῦ κλισίαι, πολλαὶ δὲ γυναῖκες</p>
        <p><a>2.227</a> εἰσὶν ἐνὶ κλισίῃς ἐξαίρετοι, ἅς τοι Ἀχαιοὶ</p>
        <p><a>2.228</a> πρωτίστῳ δίδομεν εὖτ' ἂν πτολίεθρον ἕλωμεν.</p>
        <p><a>2.229</a> ἦ ἔτι καὶ χρυσοῦ ἐπιδεύεαι, ὅν κέ τις οἴσει</p>
        <p><a>2.230</a> Τρώων ἱπποδάμων ἐξ Ἰλίου υἷος ἄποινα,</p>
        <p><a>2.231</a> ὅν κεν ἐγὼ δήσας ἀγάγω ἢ ἄλλος Ἀχαιῶν,</p>
        <p><a>2.232</a> ἠὲ γυναῖκα νέην, ἵνα μίσγεαι ἐν φιλότητι,</p>
        <p><a>2.233</a> ἥν τ' αὐτὸς ἀπονόσφι κατίσχεαι; οὐ μὲν ἔοικεν</p>
        <p><a>2.234</a> ἀρχὸν ἐόντα κακῶν ἐπιβασκέμεν υἷας Ἀχαιῶν.</p>
        <p><a>2.235</a> ὦ πέπονες κάκ' ἐλέγχε' Ἀχαιΐδες οὐκέτ' Ἀχαιοὶ</p>
        <p><a>2.236</a> οἴκαδέ περ σὺν νηυσὶ νεώμεθα, τόνδε δ' ἐῶμεν</p>
        <p><a>2.237</a> αὐτοῦ ἐνὶ Τροίῃ γέρα πεσσέμεν, ὄφρα ἴδηται</p>
        <p><a>2.238</a> ἤ ῥά τί οἱ χἠμεῖς προσαμύνομεν ἦε καὶ οὐκί:</p>
        <p><a>2.239</a> ὃς καὶ νῦν Ἀχιλῆα ἕο μέγ' ἀμείνονα φῶτα</p>
        <p><a>2.240</a> ἠτίμησεν: ἑλὼν γὰρ ἔχει γέρας αὐτὸς ἀπούρας.</p>
        <p><a>2.241</a> ἀλλὰ μάλ' οὐκ Ἀχιλῆϊ χόλος φρεσίν, ἀλλὰ μεθήμων:</p>
        <p><a>2.242</a> ἦ γὰρ ἂν Ἀτρεΐδη νῦν ὕστατα λωβήσαιο:</p>
        <p><a>2.243</a> ὣς φάτο νεικείων Ἀγαμέμνονα ποιμένα λαῶν,</p>
        <p><a>2.244</a> Θερσίτης: τῷ δ' ὦκα παρίστατο δῖος Ὀδυσσεύς,</p>
        <p><a>2.245</a> καί μιν ὑπόδρα ἰδὼν χαλεπῷ ἠνίπαπε μύθῳ:</p>
        <p><a>2.246</a> Θερσῖτ' ἀκριτόμυθε, λιγύς περ ἐὼν ἀγορητής,</p>
        <p><a>2.247</a> ἴσχεο, μηδ' ἔθελ' οἶος ἐριζέμεναι βασιλεῦσιν:</p>
        <p><a>2.248</a> οὐ γὰρ ἐγὼ σέο φημὶ χερειότερον βροτὸν ἄλλον</p>
        <p><a>2.249</a> ἔμμεναι, ὅσσοι ἅμ' Ἀτρεΐδῃς ὑπὸ Ἴλιον ἦλθον.</p>
        <p><a>2.250</a> τὼ οὐκ ἂν βασιλῆας ἀνὰ στόμ' ἔχων ἀγορεύοις,</p>
        <p><a>2.251</a> καί σφιν ὀνείδεά τε προφέροις, νόστόν τε φυλάσσοις.</p>
        <p><a>2.252</a> οὐδέ τί πω σάφα ἴδμεν ὅπως ἔσται τάδε ἔργα,</p>
        <p><a>2.253</a> ἢ εὖ ἦε κακῶς νοστήσομεν υἷες Ἀχαιῶν.</p>
        <p><a>2.254</a> τὼ νῦν Ἀτρεΐδῃ Ἀγαμέμνονι ποιμένι λαῶν</p>
        <p><a>2.255</a> ἧσαι ὀνειδίζων, ὅτι οἱ μάλα πολλὰ διδοῦσιν</p>
        <p><a>2.256</a> ἥρωες Δαναοί: σὺ δὲ κερτομέων ἀγορεύεις.</p>
        <p><a>2.257</a> ἀλλ' ἔκ τοι ἐρέω, τὸ δὲ καὶ τετελεσμένον ἔσται:</p>
        <p><a>2.258</a> εἴ κ' ἔτι σ' ἀφραίνοντα κιχήσομαι ὥς νύ περ ὧδε,</p>
        <p><a>2.259</a> μηκέτ' ἔπειτ' Ὀδυσῆϊ κάρη ὤμοισιν ἐπείη,</p>
        <p><a>2.260</a> μηδ' ἔτι Τηλεμάχοιο πατὴρ κεκλημένος εἴην,</p>
        <p><a>2.261</a> εἰ μὴ ἐγώ σε λαβὼν ἀπὸ μὲν φίλα εἵματα δύσω,</p>
        <p><a>2.262</a> χλαῖνάν τ' ἠδὲ χιτῶνα, τά τ' αἰδῶ ἀμφικαλύπτει,</p>
        <p><a>2.263</a> αὐτὸν δὲ κλαίοντα θοὰς ἐπὶ νῆας ἀφήσω</p>
        <p><a>2.264</a> πεπλήγων ἀγορῆθεν ἀεικέσσι πληγῇσιν.</p>
        <p><a>2.265</a> ὣς ἄρ' ἔφη, σκήπτρῳ δὲ μετάφρενον ἠδὲ καὶ ὤμω</p>
        <p><a>2.266</a> πλῆξεν: ὃ δ' ἰδνώθη, θαλερὸν δέ οἱ ἔκπεσε δάκρυ:</p>
        <p><a>2.267</a> σμῶδιξ δ' αἱματόεσσα μεταφρένου ἐξυπανέστη</p>
        <p><a>2.268</a> σκήπτρου ὕπο χρυσέου: ὃ δ' ἄρ' ἕζετο τάρβησέν τε,</p>
        <p><a>2.269</a> ἀλγήσας δ' ἀχρεῖον ἰδὼν ἀπομόρξατο δάκρυ.</p>
        <p><a>2.270</a> οἳ δὲ καὶ ἀχνύμενοί περ ἐπ' αὐτῷ ἡδὺ γέλασσαν:</p>
        <p><a>2.271</a> ὧδε δέ τις εἴπεσκεν ἰδὼν ἐς πλησίον ἄλλον:</p>
        <p><a>2.272</a> ὢ πόποι ἦ δὴ μυρί' Ὀδυσσεὺς ἐσθλὰ ἔοργε</p>
        <p><a>2.273</a> βουλάς τ' ἐξάρχων ἀγαθὰς πόλεμόν τε κορύσσων:</p>
        <p><a>2.274</a> νῦν δὲ τόδε μέγ' ἄριστον ἐν Ἀργείοισιν ἔρεξεν,</p>
        <p><a>2.275</a> ὃς τὸν λωβητῆρα ἐπεσβόλον ἔσχ' ἀγοράων.</p>
        <p><a>2.276</a> οὔ θήν μιν πάλιν αὖτις ἀνήσει θυμὸς ἀγήνωρ</p>
        <p><a>2.277</a> νεικείειν βασιλῆας ὀνειδείοις ἐπέεσσιν.</p>
        <p><a>2.278</a> ὣς φάσαν ἣ πληθύς: ἀνὰ δ' ὃ πτολίπορθος Ὀδυσσεὺς</p>
        <p><a>2.279</a> ἔστη σκῆπτρον ἔχων: παρὰ δὲ γλαυκῶπις Ἀθήνη</p>
        <p><a>2.280</a> εἰδομένη κήρυκι σιωπᾶν λαὸν ἀνώγει,</p>
        <p><a>2.281</a> ὡς ἅμα θ' οἳ πρῶτοί τε καὶ ὕστατοι υἷες Ἀχαιῶν</p>
        <p><a>2.282</a> μῦθον ἀκούσειαν καὶ ἐπιφρασσαίατο βουλήν:</p>
        <p><a>2.283</a> ὅ σφιν ἐὺ φρονέων ἀγορήσατο καὶ μετέειπεν:</p>
        <p><a>2.284</a> Ἀτρεΐδη νῦν δή σε ἄναξ ἐθέλουσιν Ἀχαιοὶ</p>
        <p><a>2.285</a> πᾶσιν ἐλέγχιστον θέμεναι μερόπεσσι βροτοῖσιν,</p>
        <p><a>2.286</a> οὐδέ τοι ἐκτελέουσιν ὑπόσχεσιν ἥν περ ὑπέσταν</p>
        <p><a>2.287</a> ἐνθάδ' ἔτι στείχοντες ἀπ' Ἄργεος ἱπποβότοιο</p>
        <p><a>2.288</a> Ἴλιον ἐκπέρσαντ' εὐτείχεον ἀπονέεσθαι.</p>
        <p><a>2.289</a> ὥς τε γὰρ ἢ παῖδες νεαροὶ χῆραί τε γυναῖκες</p>
        <p><a>2.290</a> ἀλλήλοισιν ὀδύρονται οἶκον δὲ νέεσθαι.</p>
        <p><a>2.291</a> ἦ μὴν καὶ πόνος ἐστὶν ἀνιηθέντα νέεσθαι:</p>
        <p><a>2.292</a> καὶ γάρ τίς θ' ἕνα μῆνα μένων ἀπὸ ἧς ἀλόχοιο</p>
        <p><a>2.293</a> ἀσχαλάᾳ σὺν νηῒ πολυζύγῳ, ὅν περ ἄελλαι</p>
        <p><a>2.294</a> χειμέριαι εἰλέωσιν ὀρινομένη τε θάλασσα:</p>
        <p><a>2.295</a> ἡμῖν δ' εἴνατός ἐστι περιτροπέων ἐνιαυτὸς</p>
        <p><a>2.296</a> ἐνθάδε μιμνόντεσσι: τὼ οὐ νεμεσίζομ' Ἀχαιοὺς</p>
        <p><a>2.297</a> ἀσχαλάαν παρὰ νηυσὶ κορωνίσιν: ἀλλὰ καὶ ἔμπης</p>
        <p><a>2.298</a> αἰσχρόν τοι δηρόν τε μένειν κενεόν τε νέεσθαι.</p>
        <p><a>2.299</a> τλῆτε φίλοι, καὶ μείνατ' ἐπὶ χρόνον ὄφρα δαῶμεν</p>
        <p><a>2.300</a> ἢ ἐτεὸν Κάλχας μαντεύεται ἦε καὶ οὐκί.</p>
        <p><a>2.301</a> εὖ γὰρ δὴ τόδε ἴδμεν ἐνὶ φρεσίν, ἐστὲ δὲ πάντες</p>
        <p><a>2.302</a> μάρτυροι, οὓς μὴ κῆρες ἔβαν θανάτοιο φέρουσαι:</p>
        <p><a>2.303</a> χθιζά τε καὶ πρωΐζ' ὅτ' ἐς Αὐλίδα νῆες Ἀχαιῶν</p>
        <p><a>2.304</a> ἠγερέθοντο κακὰ Πριάμῳ καὶ Τρωσὶ φέρουσαι,</p>
        <p><a>2.305</a> ἡμεῖς δ' ἀμφὶ περὶ κρήνην ἱεροὺς κατὰ βωμοὺς</p>
        <p><a>2.306</a> ἕρδομεν ἀθανάτοισι τεληέσσας ἑκατόμβας</p>
        <p><a>2.307</a> καλῇ ὑπὸ πλατανίστῳ ὅθεν ῥέεν ἀγλαὸν ὕδωρ:</p>
        <p><a>2.308</a> ἔνθ' ἐφάνη μέγα σῆμα: δράκων ἐπὶ νῶτα δαφοινὸς</p>
        <p><a>2.309</a> σμερδαλέος, τόν ῥ' αὐτὸς Ὀλύμπιος ἧκε φόως δέ,</p>
        <p><a>2.310</a> βωμοῦ ὑπαΐξας πρός ῥα πλατάνιστον ὄρουσεν.</p>
        <p><a>2.311</a> ἔνθα δ' ἔσαν στρουθοῖο νεοσσοί, νήπια τέκνα,</p>
        <p><a>2.312</a> ὄζῳ ἐπ' ἀκροτάτῳ πετάλοις ὑποπεπτηῶτες</p>
        <p><a>2.313</a> ὀκτώ, ἀτὰρ μήτηρ ἐνάτη ἦν ἣ τέκε τέκνα:</p>
        <p><a>2.314</a> ἔνθ' ὅ γε τοὺς ἐλεεινὰ κατήσθιε τετριγῶτας:</p>
        <p><a>2.315</a> μήτηρ δ' ἀμφεποτᾶτο ὀδυρομένη φίλα τέκνα:</p>
        <p><a>2.316</a> τὴν δ' ἐλελιξάμενος πτέρυγος λάβεν ἀμφιαχυῖαν.</p>
        <p><a>2.317</a> αὐτὰρ ἐπεὶ κατὰ τέκνα φάγε στρουθοῖο καὶ αὐτήν,</p>
        <p><a>2.318</a> τὸν μὲν ἀρίζηλον θῆκεν θεὸς ὅς περ ἔφηνε:</p>
        <p><a>2.319</a> λᾶαν γάρ μιν ἔθηκε Κρόνου πάϊς ἀγκυλομήτεω:</p>
        <p><a>2.320</a> ἡμεῖς δ' ἑσταότες θαυμάζομεν οἷον ἐτύχθη.</p>
        <p><a>2.321</a> ὡς οὖν δεινὰ πέλωρα θεῶν εἰσῆλθ' ἑκατόμβας,</p>
        <p><a>2.322</a> Κάλχας δ' αὐτίκ' ἔπειτα θεοπροπέων ἀγόρευε:</p>
        <p><a>2.323</a> τίπτ' ἄνεῳ ἐγένεσθε κάρη κομόωντες Ἀχαιοί;</p>
        <p><a>2.324</a> ἡμῖν μὲν τόδ' ἔφηνε τέρας μέγα μητίετα Ζεὺς</p>
        <p><a>2.325</a> ὄψιμον ὀψιτέλεστον, ὅου κλέος οὔ ποτ' ὀλεῖται.</p>
        <p><a>2.326</a> ὡς οὗτος κατὰ τέκνα φάγε στρουθοῖο καὶ αὐτὴν</p>
        <p><a>2.327</a> ὀκτώ, ἀτὰρ μήτηρ ἐνάτη ἦν ἣ τέκε τέκνα,</p>
        <p><a>2.328</a> ὣς ἡμεῖς τοσσαῦτ' ἔτεα πτολεμίξομεν αὖθι,</p>
        <p><a>2.329</a> τῷ δεκάτῳ δὲ πόλιν αἱρήσομεν εὐρυάγυιαν.</p>
        <p><a>2.330</a> κεῖνος τὼς ἀγόρευε: τὰ δὴ νῦν πάντα τελεῖται.</p>
        <p><a>2.331</a> ἀλλ' ἄγε μίμνετε πάντες ἐϋκνήμιδες Ἀχαιοὶ</p>
        <p><a>2.332</a> αὐτοῦ εἰς ὅ κεν ἄστυ μέγα Πριάμοιο ἕλωμεν.</p>
        <p><a>2.333</a> ὣς ἔφατ', Ἀργεῖοι δὲ μέγ' ἴαχον, ἀμφὶ δὲ νῆες</p>
        <p><a>2.334</a> σμερδαλέον κονάβησαν ἀϋσάντων ὑπ' Ἀχαιῶν,</p>
        <p><a>2.335</a> μῦθον ἐπαινήσαντες Ὀδυσσῆος θείοιο:</p>
        <p><a>2.336</a> τοῖσι δὲ καὶ μετέειπε Γερήνιος ἱππότα Νέστωρ:</p>
        <p><a>2.337</a> ὦ πόποι ἦ δὴ παισὶν ἐοικότες ἀγοράασθε</p>
        <p><a>2.338</a> νηπιάχοις οἷς οὔ τι μέλει πολεμήϊα ἔργα.</p>
        <p><a>2.339</a> πῇ δὴ συνθεσίαι τε καὶ ὅρκια βήσεται ἥμιν;</p>
        <p><a>2.340</a> ἐν πυρὶ δὴ βουλαί τε γενοίατο μήδεά τ' ἀνδρῶν</p>
        <p><a>2.341</a> σπονδαί τ' ἄκρητοι καὶ δεξιαί, ᾗς ἐπέπιθμεν:</p>
        <p><a>2.342</a> αὔτως γὰρ ἐπέεσσ' ἐριδαίνομεν, οὐδέ τι μῆχος</p>
        <p><a>2.343</a> εὑρέμεναι δυνάμεσθα, πολὺν χρόνον ἐνθάδ' ἐόντες.</p>
        <p><a>2.344</a> Ἀτρεΐδη σὺ δ' ἔθ' ὡς πρὶν ἔχων ἀστεμφέα βουλὴν</p>
        <p><a>2.345</a> ἄρχευ' Ἀργείοισι κατὰ κρατερὰς ὑσμίνας,</p>
        <p><a>2.346</a> τούσδε δ' ἔα φθινύθειν ἕνα καὶ δύο, τοί κεν Ἀχαιῶν</p>
        <p><a>2.347</a> νόσφιν βουλεύωσ': ἄνυσις δ' οὐκ ἔσσεται αὐτῶν:</p>
        <p><a>2.348</a> πρὶν Ἄργος δ' ἰέναι πρὶν καὶ Διὸς αἰγιόχοιο</p>
        <p><a>2.349</a> γνώμεναι εἴ τε ψεῦδος ὑπόσχεσις εἴ τε καὶ οὐκί.</p>
        <p><a>2.350</a> φημὶ γὰρ οὖν κατανεῦσαι ὑπερμενέα Κρονίωνα</p>
        <p><a>2.351</a> ἤματι τῷ ὅτε νηυσὶν ἐν ὠκυπόροισιν ἔβαινον</p>
        <p><a>2.352</a> Ἀργεῖοι Τρώεσσι φόνον καὶ κῆρα φέροντες</p>
        <p><a>2.353</a> ἀστράπτων ἐπιδέξι' ἐναίσιμα σήματα φαίνων.</p>
        <p><a>2.354</a> τὼ μή τις πρὶν ἐπειγέσθω οἶκον δὲ νέεσθαι</p>
        <p><a>2.355</a> πρίν τινα πὰρ Τρώων ἀλόχῳ κατακοιμηθῆναι,</p>
        <p><a>2.356</a> τίσασθαι δ' Ἑλένης ὁρμήματά τε στοναχάς τε.</p>
        <p><a>2.357</a> εἰ δέ τις ἐκπάγλως ἐθέλει οἶκον δὲ νέεσθαι</p>
        <p><a>2.358</a> ἁπτέσθω ἧς νηὸς ἐϋσσέλμοιο μελαίνης,</p>
        <p><a>2.359</a> ὄφρα πρόσθ' ἄλλων θάνατον καὶ πότμον ἐπίσπῃ.</p>
        <p><a>2.360</a> ἀλλὰ ἄναξ αὐτός τ' εὖ μήδεο πείθεό τ' ἄλλῳ:</p>
        <p><a>2.361</a> οὔ τοι ἀπόβλητον ἔπος ἔσσεται ὅττί κεν εἴπω:</p>
        <p><a>2.362</a> κρῖν' ἄνδρας κατὰ φῦλα κατὰ φρήτρας Ἀγάμεμνον,</p>
        <p><a>2.363</a> ὡς φρήτρη φρήτρηφιν ἀρήγῃ, φῦλα δὲ φύλοις.</p>
        <p><a>2.364</a> εἰ δέ κεν ὣς ἕρξῃς καί τοι πείθωνται Ἀχαιοί,</p>
        <p><a>2.365</a> γνώσῃ ἔπειθ' ὅς θ' ἡγεμόνων κακὸς ὅς τέ νυ λαῶν</p>
        <p><a>2.366</a> ἠδ' ὅς κ' ἐσθλὸς ἔῃσι: κατὰ σφέας γὰρ μαχέονται.</p>
        <p><a>2.367</a> γνώσεαι δ' εἰ καὶ θεσπεσίῃ πόλιν οὐκ ἀλαπάξεις,</p>
        <p><a>2.368</a> ἦ ἀνδρῶν κακότητι καὶ ἀφραδίῃ πολέμοιο.</p>
        <p><a>2.369</a> τὸν δ' ἀπαμειβόμενος προσέφη κρείων Ἀγαμέμνων:</p>
        <p><a>2.370</a> ἦ μὰν αὖτ' ἀγορῇ νικᾷς γέρον υἷας Ἀχαιῶν.</p>
        <p><a>2.371</a> αἲ γὰρ Ζεῦ τε πάτερ καὶ Ἀθηναίη καὶ Ἄπολλον</p>
        <p><a>2.372</a> τοιοῦτοι δέκα μοι συμφράδμονες εἶεν Ἀχαιῶν:</p>
        <p><a>2.373</a> τώ κε τάχ' ἠμύσειε πόλις Πριάμοιο ἄνακτος</p>
        <p><a>2.374</a> χερσὶν ὑφ' ἡμετέρῃσιν ἁλοῦσά τε περθομένη τε.</p>
        <p><a>2.375</a> ἀλλά μοι αἰγίοχος Κρονίδης Ζεὺς ἄλγε' ἔδωκεν,</p>
        <p><a>2.376</a> ὅς με μετ' ἀπρήκτους ἔριδας καὶ νείκεα βάλλει.</p>
        <p><a>2.377</a> καὶ γὰρ ἐγὼν Ἀχιλεύς τε μαχεσσάμεθ' εἵνεκα κούρης</p>
        <p><a>2.378</a> ἀντιβίοις ἐπέεσσιν, ἐγὼ δ' ἦρχον χαλεπαίνων:</p>
        <p><a>2.379</a> εἰ δέ ποτ' ἔς γε μίαν βουλεύσομεν, οὐκέτ' ἔπειτα</p>
        <p><a>2.380</a> Τρωσὶν ἀνάβλησις κακοῦ ἔσσεται οὐδ' ἠβαιόν.</p>
        <p><a>2.381</a> νῦν δ' ἔρχεσθ' ἐπὶ δεῖπνον ἵνα ξυνάγωμεν Ἄρηα.</p>
        <p><a>2.382</a> εὖ μέν τις δόρυ θηξάσθω, εὖ δ' ἀσπίδα θέσθω,</p>
        <p><a>2.383</a> εὖ δέ τις ἵπποισιν δεῖπνον δότω ὠκυπόδεσσιν,</p>
        <p><a>2.384</a> εὖ δέ τις ἅρματος ἀμφὶς ἰδὼν πολέμοιο μεδέσθω,</p>
        <p><a>2.385</a> ὥς κε πανημέριοι στυγερῷ κρινώμεθ' Ἄρηϊ.</p>
        <p><a>2.386</a> οὐ γὰρ παυσωλή γε μετέσσεται οὐδ' ἠβαιὸν</p>
        <p><a>2.387</a> εἰ μὴ νὺξ ἐλθοῦσα διακρινέει μένος ἀνδρῶν.</p>
        <p><a>2.388</a> ἱδρώσει μέν τευ τελαμὼν ἀμφὶ στήθεσφιν</p>
        <p><a>2.389</a> ἀσπίδος ἀμφιβρότης, περὶ δ' ἔγχεϊ χεῖρα καμεῖται:</p>
        <p><a>2.390</a> ἱδρώσει δέ τευ ἵππος ἐΰξοον ἅρμα τιταίνων.</p>
        <p><a>2.391</a> ὃν δέ κ' ἐγὼν ἀπάνευθε μάχης ἐθέλοντα νοήσω</p>
        <p><a>2.392</a> μιμνάζειν παρὰ νηυσὶ κορωνίσιν, οὔ οἱ ἔπειτα</p>
        <p><a>2.393</a> ἄρκιον ἐσσεῖται φυγέειν κύνας ἠδ' οἰωνούς.</p>
        <p><a>2.394</a> ὣς ἔφατ', Ἀργεῖοι δὲ μέγ' ἴαχον ὡς ὅτε κῦμα</p>
        <p><a>2.395</a> ἀκτῇ ἐφ' ὑψηλῇ, ὅτε κινήσῃ Νότος ἐλθών,</p>
        <p><a>2.396</a> προβλῆτι σκοπέλῳ: τὸν δ' οὔ ποτε κύματα λείπει</p>
        <p><a>2.397</a> παντοίων ἀνέμων, ὅτ' ἂν ἔνθ' ἢ ἔνθα γένωνται.</p>
        <p><a>2.398</a> ἀνστάντες δ' ὀρέοντο κεδασθέντες κατὰ νῆας,</p>
        <p><a>2.399</a> κάπνισσάν τε κατὰ κλισίας, καὶ δεῖπνον ἕλοντο.</p>
        <p><a>2.400</a> ἄλλος δ' ἄλλῳ ἔρεζε θεῶν αἰειγενετάων</p>
        <p><a>2.401</a> εὐχόμενος θάνατόν τε φυγεῖν καὶ μῶλον Ἄρηος.</p>
        <p><a>2.402</a> αὐτὰρ ὃ βοῦν ἱέρευσε ἄναξ ἀνδρῶν Ἀγαμέμνων</p>
        <p><a>2.403</a> πίονα πενταέτηρον ὑπερμενέϊ Κρονίωνι,</p>
        <p><a>2.404</a> κίκλησκεν δὲ γέροντας ἀριστῆας Παναχαιῶν,</p>
        <p><a>2.405</a> Νέστορα μὲν πρώτιστα καὶ Ἰδομενῆα ἄνακτα,</p>
        <p><a>2.406</a> αὐτὰρ ἔπειτ' Αἴαντε δύω καὶ Τυδέος υἱόν,</p>
        <p><a>2.407</a> ἕκτον δ' αὖτ' Ὀδυσῆα Διὶ μῆτιν ἀτάλαντον.</p>
        <p><a>2.408</a> αὐτόματος δέ οἱ ἦλθε βοὴν ἀγαθὸς Μενέλαος:</p>
        <p><a>2.409</a> ᾔδεε γὰρ κατὰ θυμὸν ἀδελφεὸν ὡς ἐπονεῖτο.</p>
        <p><a>2.410</a> βοῦν δὲ περιστήσαντο καὶ οὐλοχύτας ἀνέλοντο:</p>
        <p><a>2.411</a> τοῖσιν δ' εὐχόμενος μετέφη κρείων Ἀγαμέμνων:</p>
        <p><a>2.412</a> Ζεῦ κύδιστε μέγιστε κελαινεφὲς αἰθέρι ναίων</p>
        <p><a>2.413</a> μὴ πρὶν ἐπ' ἠέλιον δῦναι καὶ ἐπὶ κνέφας ἐλθεῖν</p>
        <p><a>2.414</a> πρίν με κατὰ πρηνὲς βαλέειν Πριάμοιο μέλαθρον</p>
        <p><a>2.415</a> αἰθαλόεν, πρῆσαι δὲ πυρὸς δηΐοιο θύρετρα,</p>
        <p><a>2.416</a> Ἑκτόρεον δὲ χιτῶνα περὶ στήθεσσι δαΐξαι</p>
        <p><a>2.417</a> χαλκῷ ῥωγαλέον: πολέες δ' ἀμφ' αὐτὸν ἑταῖροι</p>
        <p><a>2.418</a> πρηνέες ἐν κονίῃσιν ὀδὰξ λαζοίατο γαῖαν.</p>
        <p><a>2.419</a> ὣς ἔφατ', οὐδ' ἄρα πώ οἱ ἐπεκραίαινε Κρονίων,</p>
        <p><a>2.420</a> ἀλλ' ὅ γε δέκτο μὲν ἱρά, πόνον δ' ἀμέγαρτον ὄφελλεν.</p>
        <p><a>2.421</a> αὐτὰρ ἐπεί ῥ' εὔξαντο καὶ οὐλοχύτας προβάλοντο,</p>
        <p><a>2.422</a> αὐέρυσαν μὲν πρῶτα καὶ ἔσφαξαν καὶ ἔδειραν,</p>
        <p><a>2.423</a> μηρούς τ' ἐξέταμον κατά τε κνίσῃ ἐκάλυψαν</p>
        <p><a>2.424</a> δίπτυχα ποιήσαντες, ἐπ' αὐτῶν δ' ὠμοθέτησαν.</p>
        <p><a>2.425</a> καὶ τὰ μὲν ἂρ σχίζῃσιν ἀφύλλοισιν κατέκαιον,</p>
        <p><a>2.426</a> σπλάγχνα δ' ἄρ' ἀμπείραντες ὑπείρεχον Ἡφαίστοιο.</p>
        <p><a>2.427</a> αὐτὰρ ἐπεὶ κατὰ μῆρε κάη καὶ σπλάγχνα πάσαντο,</p>
        <p><a>2.428</a> μίστυλλόν τ' ἄρα τἆλλα καὶ ἀμφ' ὀβελοῖσιν ἔπειραν,</p>
        <p><a>2.429</a> ὤπτησάν τε περιφραδέως, ἐρύσαντό τε πάντα.</p>
        <p><a>2.430</a> αὐτὰρ ἐπεὶ παύσαντο πόνου τετύκοντό τε δαῖτα</p>
        <p><a>2.431</a> δαίνυντ', οὐδέ τι θυμὸς ἐδεύετο δαιτὸς ἐΐσης.</p>
        <p><a>2.432</a> αὐτὰρ ἐπεὶ πόσιος καὶ ἐδητύος ἐξ ἔρον ἕντο,</p>
        <p><a>2.433</a> τοῖς ἄρα μύθων ἦρχε Γερήνιος ἱππότα Νέστωρ:</p>
        <p><a>2.434</a> Ἀτρεΐδη κύδιστε ἄναξ ἀνδρῶν Ἀγάμεμνον,</p>
        <p><a>2.435</a> μηκέτι νῦν δήθ' αὖθι λεγώμεθα, μηδ' ἔτι δηρὸν</p>
        <p><a>2.436</a> ἀμβαλλώμεθα ἔργον ὃ δὴ θεὸς ἐγγυαλίζει.</p>
        <p><a>2.437</a> ἀλλ' ἄγε κήρυκες μὲν Ἀχαιῶν χαλκοχιτώνων</p>
        <p><a>2.438</a> λαὸν κηρύσσοντες ἀγειρόντων κατὰ νῆας,</p>
        <p><a>2.439</a> ἡμεῖς δ' ἀθρόοι ὧδε κατὰ στρατὸν εὐρὺν Ἀχαιῶν</p>
        <p><a>2.440</a> ἴομεν ὄφρα κε θᾶσσον ἐγείρομεν ὀξὺν Ἄρηα.</p>
        <p><a>2.441</a> ὣς ἔφατ', οὐδ' ἀπίθησεν ἄναξ ἀνδρῶν Ἀγαμέμνων.</p>
        <p><a>2.442</a> αὐτίκα κηρύκεσσι λιγυφθόγγοισι κέλευσε</p>
        <p><a>2.443</a> κηρύσσειν πόλεμον δὲ κάρη κομόωντας Ἀχαιούς:</p>
        <p><a>2.444</a> οἳ μὲν ἐκήρυσσον, τοὶ δ' ἠγείροντο μάλ' ὦκα.</p>
        <p><a>2.445</a> οἳ δ' ἀμφ' Ἀτρεΐωνα διοτρεφέες βασιλῆες</p>
        <p><a>2.446</a> θῦνον κρίνοντες, μετὰ δὲ γλαυκῶπις Ἀθήνη</p>
        <p><a>2.447</a> αἰγίδ' ἔχουσ' ἐρίτιμον ἀγήρων ἀθανάτην τε,</p>
        <p><a>2.448</a> τῆς ἑκατὸν θύσανοι παγχρύσεοι ἠερέθονται,</p>
        <p><a>2.449</a> πάντες ἐϋπλεκέες, ἑκατόμβοιος δὲ ἕκαστος:</p>
        <p><a>2.450</a> σὺν τῇ παιφάσσουσα διέσσυτο λαὸν Ἀχαιῶν</p>
        <p><a>2.451</a> ὀτρύνουσ' ἰέναι: ἐν δὲ σθένος ὦρσεν ἑκάστῳ</p>
        <p><a>2.452</a> καρδίῃ ἄλληκτον πολεμίζειν ἠδὲ μάχεσθαι.</p>
        <p><a>2.453</a> τοῖσι δ' ἄφαρ πόλεμος γλυκίων γένετ' ἠὲ νέεσθαι</p>
        <p><a>2.454</a> ἐν νηυσὶ γλαφυρῇσι φίλην ἐς πατρίδα γαῖαν.</p>
        <p><a>2.455</a> ἠΰτε πῦρ ἀΐδηλον ἐπιφλέγει ἄσπετον ὕλην</p>
        <p><a>2.456</a> οὔρεος ἐν κορυφῇς, ἕκαθεν δέ τε φαίνεται αὐγή,</p>
        <p><a>2.457</a> ὣς τῶν ἐρχομένων ἀπὸ χαλκοῦ θεσπεσίοιο</p>
        <p><a>2.458</a> αἴγλη παμφανόωσα δι' αἰθέρος οὐρανὸν ἷκε.</p>
        <p><a>2.459</a> τῶν δ' ὥς τ' ὀρνίθων πετεηνῶν ἔθνεα πολλὰ</p>
        <p><a>2.460</a> χηνῶν ἢ γεράνων ἢ κύκνων δουλιχοδείρων</p>
        <p><a>2.461</a> Ἀσίω ἐν λειμῶνι Καϋστρίου ἀμφὶ ῥέεθρα</p>
        <p><a>2.462</a> ἔνθα καὶ ἔνθα ποτῶνται ἀγαλλόμενα πτερύγεσσι</p>
        <p><a>2.463</a> κλαγγηδὸν προκαθιζόντων, σμαραγεῖ δέ τε λειμών,</p>
        <p><a>2.464</a> ὣς τῶν ἔθνεα πολλὰ νεῶν ἄπο καὶ κλισιάων</p>
        <p><a>2.465</a> ἐς πεδίον προχέοντο Σκαμάνδριον: αὐτὰρ ὑπὸ χθὼν</p>
        <p><a>2.466</a> σμερδαλέον κονάβιζε ποδῶν αὐτῶν τε καὶ ἵππων.</p>
        <p><a>2.467</a> ἔσταν δ' ἐν λειμῶνι Σκαμανδρίῳ ἀνθεμόεντι</p>
        <p><a>2.468</a> μυρίοι, ὅσσά τε φύλλα καὶ ἄνθεα γίγνεται ὥρῃ.</p>
        <p><a>2.469</a> ἠΰτε μυιάων ἁδινάων ἔθνεα πολλὰ</p>
        <p><a>2.470</a> αἵ τε κατὰ σταθμὸν ποιμνήϊον ἠλάσκουσιν</p>
        <p><a>2.471</a> ὥρῃ ἐν εἰαρινῇ ὅτε τε γλάγος ἄγγεα δεύει,</p>
        <p><a>2.472</a> τόσσοι ἐπὶ Τρώεσσι κάρη κομόωντες Ἀχαιοὶ</p>
        <p><a>2.473</a> ἐν πεδίῳ ἵσταντο διαρραῖσαι μεμαῶτες.</p>
        <p><a>2.474</a> τοὺς δ' ὥς τ' αἰπόλια πλατέ' αἰγῶν αἰπόλοι ἄνδρες</p>
        <p><a>2.475</a> ῥεῖα διακρίνωσιν ἐπεί κε νομῷ μιγέωσιν,</p>
        <p><a>2.476</a> ὣς τοὺς ἡγεμόνες διεκόσμεον ἔνθα καὶ ἔνθα</p>
        <p><a>2.477</a> ὑσμίνην δ' ἰέναι, μετὰ δὲ κρείων Ἀγαμέμνων</p>
        <p><a>2.478</a> ὄμματα καὶ κεφαλὴν ἴκελος Διὶ τερπικεραύνῳ,</p>
        <p><a>2.479</a> Ἄρεϊ δὲ ζώνην, στέρνον δὲ Ποσειδάωνι.</p>
        <p><a>2.480</a> ἠΰτε βοῦς ἀγέληφι μέγ' ἔξοχος ἔπλετο πάντων</p>
        <p><a>2.481</a> ταῦρος: ὃ γάρ τε βόεσσι μεταπρέπει ἀγρομένῃσι:</p>
        <p><a>2.482</a> τοῖον ἄρ' Ἀτρεΐδην θῆκε Ζεὺς ἤματι κείνῳ</p>
        <p><a>2.483</a> ἐκπρεπέ' ἐν πολλοῖσι καὶ ἔξοχον ἡρώεσσιν.</p>
        <p><a>2.484</a> ἔσπετε νῦν μοι Μοῦσαι Ὀλύμπια δώματ' ἔχουσαι:</p>
        <p><a>2.485</a> ὑμεῖς γὰρ θεαί ἐστε πάρεστέ τε ἴστέ τε πάντα,</p>
        <p><a>2.486</a> ἡμεῖς δὲ κλέος οἶον ἀκούομεν οὐδέ τι ἴδμεν:</p>
        <p><a>2.487</a> οἵ τινες ἡγεμόνες Δαναῶν καὶ κοίρανοι ἦσαν:</p>
        <p><a>2.488</a> πληθὺν δ' οὐκ ἂν ἐγὼ μυθήσομαι οὐδ' ὀνομήνω,</p>
        <p><a>2.489</a> οὐδ' εἴ μοι δέκα μὲν γλῶσσαι, δέκα δὲ στόματ' εἶεν,</p>
        <p><a>2.490</a> φωνὴ δ' ἄρρηκτος, χάλκεον δέ μοι ἦτορ ἐνείη,</p>
        <p><a>2.491</a> εἰ μὴ Ὀλυμπιάδες Μοῦσαι Διὸς αἰγιόχοιο</p>
        <p><a>2.492</a> θυγατέρες μνησαίαθ' ὅσοι ὑπὸ Ἴλιον ἦλθον:</p>
        <p><a>2.493</a> ἀρχοὺς αὖ νηῶν ἐρέω νῆάς τε προπάσας.</p>
        <p><a>2.494</a> Βοιωτῶν μὲν Πηνέλεως καὶ Λήϊτος ἦρχον</p>
        <p><a>2.495</a> Ἀρκεσίλαός τε Προθοήνωρ τε Κλονίος τε,</p>
        <p><a>2.496</a> οἵ θ' Ὑρίην ἐνέμοντο καὶ Αὐλίδα πετρήεσσαν</p>
        <p><a>2.497</a> Σχοῖνόν τε Σκῶλόν τε πολύκνημόν τ' Ἐτεωνόν,</p>
        <p><a>2.498</a> Θέσπειαν Γραῖάν τε καὶ εὐρύχορον Μυκαλησσόν,</p>
        <p><a>2.499</a> οἵ τ' ἀμφ' Ἅρμ' ἐνέμοντο καὶ Εἰλέσιον καὶ Ἐρυθράς,</p>
        <p><a>2.500</a> οἵ τ' Ἐλεῶν' εἶχον ἠδ' Ὕλην καὶ Πετεῶνα,</p>
        <p><a>2.501</a> Ὠκαλέην Μεδεῶνά τ' ἐϋκτίμενον πτολίεθρον,</p>
        <p><a>2.502</a> Κώπας Εὔτρησίν τε πολυτρήρωνά τε Θίσβην,</p>
        <p><a>2.503</a> οἵ τε Κορώνειαν καὶ ποιήενθ' Ἁλίαρτον,</p>
        <p><a>2.504</a> οἵ τε Πλάταιαν ἔχον ἠδ' οἳ Γλισᾶντ' ἐνέμοντο,</p>
        <p><a>2.505</a> οἵ θ' Ὑποθήβας εἶχον ἐϋκτίμενον πτολίεθρον,</p>
        <p><a>2.506</a> Ὀγχηστόν θ' ἱερὸν Ποσιδήϊον ἀγλαὸν ἄλσος,</p>
        <p><a>2.507</a> οἵ τε πολυστάφυλον Ἄρνην ἔχον, οἵ τε Μίδειαν</p>
        <p><a>2.508</a> Νῖσάν τε ζαθέην Ἀνθηδόνα τ' ἐσχατόωσαν:</p>
        <p><a>2.509</a> τῶν μὲν πεντήκοντα νέες κίον, ἐν δὲ ἑκάστῃ</p>
        <p><a>2.510</a> κοῦροι Βοιωτῶν ἑκατὸν καὶ εἴκοσι βαῖνον.</p>
        <p><a>2.511</a> οἳ δ' Ἀσπληδόνα ναῖον ἰδ' Ὀρχομενὸν Μινύειον,</p>
        <p><a>2.512</a> τῶν ἦρχ' Ἀσκάλαφος καὶ Ἰάλμενος υἷες Ἄρηος</p>
        <p><a>2.513</a> οὓς τέκεν Ἀστυόχη δόμῳ Ἄκτορος Ἀζεΐδαο,</p>
        <p><a>2.514</a> παρθένος αἰδοίη ὑπερώϊον εἰσαναβᾶσα</p>
        <p><a>2.515</a> Ἄρηϊ κρατερῷ: ὃ δέ οἱ παρελέξατο λάθρῃ:</p>
        <p><a>2.516</a> τοῖς δὲ τριήκοντα γλαφυραὶ νέες ἐστιχόωντο.</p>
        <p><a>2.517</a> αὐτὰρ Φωκήων Σχεδίος καὶ Ἐπίστροφος ἦρχον</p>
        <p><a>2.518</a> υἷες Ἰφίτου μεγαθύμου Ναυβολίδαο,</p>
        <p><a>2.519</a> οἳ Κυπάρισσον ἔχον Πυθῶνά τε πετρήεσσαν</p>
        <p><a>2.520</a> Κρῖσάν τε ζαθέην καὶ Δαυλίδα καὶ Πανοπῆα,</p>
        <p><a>2.521</a> οἵ τ' Ἀνεμώρειαν καὶ Ὑάμπολιν ἀμφενέμοντο,</p>
        <p><a>2.522</a> οἵ τ' ἄρα πὰρ ποταμὸν Κηφισὸν δῖον ἔναιον,</p>
        <p><a>2.523</a> οἵ τε Λίλαιαν ἔχον πηγῇς ἔπι Κηφισοῖο:</p>
        <p><a>2.524</a> τοῖς δ' ἅμα τεσσαράκοντα μέλαιναι νῆες ἕποντο.</p>
        <p><a>2.525</a> οἳ μὲν Φωκήων στίχας ἵστασαν ἀμφιέποντες,</p>
        <p><a>2.526</a> Βοιωτῶν δ' ἔμπλην ἐπ' ἀριστερὰ θωρήσσοντο.</p>
        <p><a>2.527</a> Λοκρῶν δ' ἡγεμόνευεν Ὀϊλῆος ταχὺς Αἴας</p>
        <p><a>2.528</a> μείων, οὔ τι τόσος γε ὅσος Τελαμώνιος Αἴας</p>
        <p><a>2.529</a> ἀλλὰ πολὺ μείων: ὀλίγος μὲν ἔην λινοθώρηξ,</p>
        <p><a>2.530</a> ἐγχείῃ δ' ἐκέκαστο Πανέλληνας καὶ Ἀχαιούς:</p>
        <p><a>2.531</a> οἳ Κῦνόν τ' ἐνέμοντ' Ὀπόεντά τε Καλλίαρόν τε</p>
        <p><a>2.532</a> Βῆσσάν τε Σκάρφην τε καὶ Αὐγειὰς ἐρατεινὰς</p>
        <p><a>2.533</a> Τάρφην τε Θρόνιον τε Βοαγρίου ἀμφὶ ῥέεθρα:</p>
        <p><a>2.534</a> τῷ δ' ἅμα τεσσαράκοντα μέλαιναι νῆες ἕποντο</p>
        <p><a>2.535</a> Λοκρῶν, οἳ ναίουσι πέρην ἱερῆς Εὐβοίης.</p>
        <p><a>2.536</a> οἳ δ' Εὔβοιαν ἔχον μένεα πνείοντες Ἄβαντες</p>
        <p><a>2.537</a> Χαλκίδα τ' Εἰρέτριάν τε πολυστάφυλόν θ' Ἱστίαιαν</p>
        <p><a>2.538</a> Κήρινθόν τ' ἔφαλον Δίου τ' αἰπὺ πτολίεθρον,</p>
        <p><a>2.539</a> οἵ τε Κάρυστον ἔχον ἠδ' οἳ Στύρα ναιετάασκον,</p>
        <p><a>2.540</a> τῶν αὖθ' ἡγεμόνευ' Ἐλεφήνωρ ὄζος Ἄρηος</p>
        <p><a>2.541</a> Χαλκωδοντιάδης μεγαθύμων ἀρχὸς Ἀβάντων.</p>
        <p><a>2.542</a> τῷ δ' ἅμ' Ἄβαντες ἕποντο θοοὶ ὄπιθεν κομόωντες</p>
        <p><a>2.543</a> αἰχμηταὶ μεμαῶτες ὀρεκτῇσιν μελίῃσι</p>
        <p><a>2.544</a> θώρηκας ῥήξειν δηΐων ἀμφὶ στήθεσσι:</p>
        <p><a>2.545</a> τῷ δ' ἅμα τεσσαράκοντα μέλαιναι νῆες ἕποντο.</p>
        <p><a>2.546</a> οἳ δ' ἄρ' Ἀθήνας εἶχον ἐϋκτίμενον πτολίεθρον</p>
        <p><a>2.547</a> δῆμον Ἐρεχθῆος μεγαλήτορος, ὅν ποτ' Ἀθήνη</p>
        <p><a>2.548</a> θρέψε Διὸς θυγάτηρ, τέκε δὲ ζείδωρος ἄρουρα,</p>
        <p><a>2.549</a> κὰδ δ' ἐν Ἀθήνῃς εἷσεν ἑῷ ἐν πίονι νηῷ:</p>
        <p><a>2.550</a> ἔνθα δέ μιν ταύροισι καὶ ἀρνειοῖς ἱλάονται</p>
        <p><a>2.551</a> κοῦροι Ἀθηναίων περιτελλομένων ἐνιαυτῶν:</p>
        <p><a>2.552</a> τῶν αὖθ' ἡγεμόνευ' υἱὸς Πετεῶο Μενεσθεύς.</p>
        <p><a>2.553</a> τῷ δ' οὔ πώ τις ὁμοῖος ἐπιχθόνιος γένετ' ἀνὴρ</p>
        <p><a>2.554</a> κοσμῆσαι ἵππους τε καὶ ἀνέρας ἀσπιδιώτας:</p>
        <p><a>2.555</a> Νέστωρ οἶος ἔριζεν: ὃ γὰρ προγενέστερος ἦεν:</p>
        <p><a>2.556</a> τῷ δ' ἅμα πεντήκοντα μέλαιναι νῆες ἕποντο.</p>
        <p><a>2.557</a> Αἴας δ' ἐκ Σαλαμῖνος ἄγεν δυοκαίδεκα νῆας,</p>
        <p><a>2.558</a> στῆσε δ' ἄγων ἵν' Ἀθηναίων ἵσταντο φάλαγγες.</p>
        <p><a>2.559</a> οἳ δ' Ἄργός τ' εἶχον Τίρυνθά τε τειχιόεσσαν</p>
        <p><a>2.560</a> Ἑρμιόνην Ἀσίνην τε, βαθὺν κατὰ κόλπον ἐχούσας,</p>
        <p><a>2.561</a> Τροιζῆν' Ἠϊόνας τε καὶ ἀμπελόεντ' Ἐπίδαυρον,</p>
        <p><a>2.562</a> οἵ τ' ἔχον Αἴγιναν Μάσητά τε κοῦροι Ἀχαιῶν,</p>
        <p><a>2.563</a> τῶν αὖθ' ἡγεμόνευε βοὴν ἀγαθὸς Διομήδης</p>
        <p><a>2.564</a> καὶ Σθένελος, Καπανῆος ἀγακλειτοῦ φίλος υἱός:</p>
        <p><a>2.565</a> τοῖσι δ' ἅμ' Εὐρύαλος τρίτατος κίεν ἰσόθεος φὼς</p>
        <p><a>2.566</a> Μηκιστέος υἱὸς Ταλαϊονίδαο ἄνακτος:</p>
        <p><a>2.567</a> συμπάντων δ' ἡγεῖτο βοὴν ἀγαθὸς Διομήδης:</p>
        <p><a>2.568</a> τοῖσι δ' ἅμ' ὀγδώκοντα μέλαιναι νῆες ἕποντο.</p>
        <p><a>2.569</a> οἳ δὲ Μυκήνας εἶχον ἐϋκτίμενον πτολίεθρον</p>
        <p><a>2.570</a> ἀφνειόν τε Κόρινθον ἐϋκτιμένας τε Κλεωνάς,</p>
        <p><a>2.571</a> Ὀρνειάς τ' ἐνέμοντο Ἀραιθυρέην τ' ἐρατεινὴν</p>
        <p><a>2.572</a> καὶ Σικυῶν', ὅθ' ἄρ' Ἄδρηστος πρῶτ' ἐμβασίλευεν,</p>
        <p><a>2.573</a> οἵ θ' Ὑπερησίην τε καὶ αἰπεινὴν Γονόεσσαν</p>
        <p><a>2.574</a> Πελλήνην τ' εἶχον ἠδ' Αἴγιον ἀμφενέμοντο</p>
        <p><a>2.575</a> Αἰγιαλόν τ' ἀνὰ πάντα καὶ ἀμφ' Ἑλίκην εὐρεῖαν,</p>
        <p><a>2.576</a> τῶν ἑκατὸν νηῶν ἦρχε κρείων Ἀγαμέμνων</p>
        <p><a>2.577</a> Ἀτρεΐδης: ἅμα τῷ γε πολὺ πλεῖστοι καὶ ἄριστοι</p>
        <p><a>2.578</a> λαοὶ ἕποντ': ἐν δ' αὐτὸς ἐδύσετο νώροπα χαλκὸν</p>
        <p><a>2.579</a> κυδιόων, πᾶσιν δὲ μετέπρεπεν ἡρώεσσιν</p>
        <p><a>2.580</a> οὕνεκ' ἄριστος ἔην πολὺ δὲ πλείστους ἄγε λαούς.</p>
        <p><a>2.581</a> οἳ δ' εἶχον κοίλην Λακεδαίμονα κητώεσσαν,</p>
        <p><a>2.582</a> Φᾶρίν τε Σπάρτην τε πολυτρήρωνά τε Μέσσην,</p>
        <p><a>2.583</a> Βρυσειάς τ' ἐνέμοντο καὶ Αὐγειὰς ἐρατεινάς,</p>
        <p><a>2.584</a> οἵ τ' ἄρ' Ἀμύκλας εἶχον Ἕλος τ' ἔφαλον πτολίεθρον,</p>
        <p><a>2.585</a> οἵ τε Λάαν εἶχον ἠδ' Οἴτυλον ἀμφενέμοντο,</p>
        <p><a>2.586</a> τῶν οἱ ἀδελφεὸς ἦρχε βοὴν ἀγαθὸς Μενέλαος</p>
        <p><a>2.587</a> ἑξήκοντα νεῶν: ἀπάτερθε δὲ θωρήσσοντο:</p>
        <p><a>2.588</a> ἐν δ' αὐτὸς κίεν ᾗσι προθυμίῃσι πεποιθὼς</p>
        <p><a>2.589</a> ὀτρύνων πόλεμον δέ: μάλιστα δὲ ἵετο θυμῷ</p>
        <p><a>2.590</a> τίσασθαι Ἑλένης ὁρμήματά τε στοναχάς τε.</p>
        <p><a>2.591</a> οἳ δὲ Πύλον τ' ἐνέμοντο καὶ Ἀρήνην ἐρατεινὴν</p>
        <p><a>2.592</a> καὶ Θρύον Ἀλφειοῖο πόρον καὶ ἐΰκτιτον Αἰπὺ</p>
        <p><a>2.593</a> καὶ Κυπαρισσήεντα καὶ Ἀμφιγένειαν ἔναιον</p>
        <p><a>2.594</a> καὶ Πτελεὸν καὶ Ἕλος καὶ Δώριον, ἔνθά τε Μοῦσαι</p>
        <p><a>2.595</a> ἀντόμεναι Θάμυριν τὸν Θρήϊκα παῦσαν ἀοιδῆς</p>
        <p><a>2.596</a> Οἰχαλίηθεν ἰόντα παρ' Εὐρύτου Οἰχαλιῆος:</p>
        <p><a>2.597</a> στεῦτο γὰρ εὐχόμενος νικησέμεν εἴ περ ἂν αὐταὶ</p>
        <p><a>2.598</a> Μοῦσαι ἀείδοιεν κοῦραι Διὸς αἰγιόχοιο:</p>
        <p><a>2.599</a> αἳ δὲ χολωσάμεναι πηρὸν θέσαν, αὐτὰρ ἀοιδὴν</p>
        <p><a>2.600</a> θεσπεσίην ἀφέλοντο καὶ ἐκλέλαθον κιθαριστύν:</p>
        <p><a>2.601</a> τῶν αὖθ' ἡγεμόνευε Γερήνιος ἱππότα Νέστωρ:</p>
        <p><a>2.602</a> τῷ δ' ἐνενήκοντα γλαφυραὶ νέες ἐστιχόωντο.</p>
        <p><a>2.603</a> οἳ δ' ἔχον Ἀρκαδίην ὑπὸ Κυλλήνης ὄρος αἰπὺ</p>
        <p><a>2.604</a> Αἰπύτιον παρὰ τύμβον ἵν' ἀνέρες ἀγχιμαχηταί,</p>
        <p><a>2.605</a> οἳ Φενεόν τ' ἐνέμοντο καὶ Ὀρχομενὸν πολύμηλον</p>
        <p><a>2.606</a> Ῥίπην τε Στρατίην τε καὶ ἠνεμόεσσαν Ἐνίσπην</p>
        <p><a>2.607</a> καὶ Τεγέην εἶχον καὶ Μαντινέην ἐρατεινὴν</p>
        <p><a>2.608</a> Στύμφηλόν τ' εἶχον καὶ Παρρασίην ἐνέμοντο,</p>
        <p><a>2.609</a> τῶν ἦρχ' Ἀγκαίοιο πάϊς κρείων Ἀγαπήνωρ</p>
        <p><a>2.610</a> ἑξήκοντα νεῶν: πολέες δ' ἐν νηῒ ἑκάστῃ</p>
        <p><a>2.611</a> Ἀρκάδες ἄνδρες ἔβαινον ἐπιστάμενοι πολεμίζειν.</p>
        <p><a>2.612</a> αὐτὸς γάρ σφιν δῶκεν ἄναξ ἀνδρῶν Ἀγαμέμνων</p>
        <p><a>2.613</a> νῆας ἐϋσσέλμους περάαν ἐπὶ οἴνοπα πόντον</p>
        <p><a>2.614</a> Ἀτρεΐδης, ἐπεὶ οὔ σφι θαλάσσια ἔργα μεμήλει.</p>
        <p><a>2.615</a> οἳ δ' ἄρα Βουπράσιόν τε καὶ Ἤλιδα δῖαν ἔναιον</p>
        <p><a>2.616</a> ὅσσον ἐφ' Ὑρμίνη καὶ Μύρσινος ἐσχατόωσα</p>
        <p><a>2.617</a> πέτρη τ' Ὠλενίη καὶ Ἀλήσιον ἐντὸς ἐέργει,</p>
        <p><a>2.618</a> τῶν αὖ τέσσαρες ἀρχοὶ ἔσαν, δέκα δ' ἀνδρὶ ἑκάστῳ</p>
        <p><a>2.619</a> νῆες ἕποντο θοαί, πολέες δ' ἔμβαινον Ἐπειοί.</p>
        <p><a>2.620</a> τῶν μὲν ἄρ' Ἀμφίμαχος καὶ Θάλπιος ἡγησάσθην</p>
        <p><a>2.621</a> υἷες ὃ μὲν Κτεάτου, ὃ δ' ἄρ' Εὐρύτου, Ἀκτορίωνε:</p>
        <p><a>2.622</a> τῶν δ' Ἀμαρυγκεΐδης ἦρχε κρατερὸς Διώρης:</p>
        <p><a>2.623</a> τῶν δὲ τετάρτων ἦρχε Πολύξεινος θεοειδὴς</p>
        <p><a>2.624</a> υἱὸς Ἀγασθένεος Αὐγηϊάδαο ἄνακτος.</p>
        <p><a>2.625</a> οἳ δ' ἐκ Δουλιχίοιο Ἐχινάων θ' ἱεράων</p>
        <p><a>2.626</a> νήσων, αἳ ναίουσι πέρην ἁλὸς Ἤλιδος ἄντα,</p>
        <p><a>2.627</a> τῶν αὖθ' ἡγεμόνευε Μέγης ἀτάλαντος Ἄρηϊ</p>
        <p><a>2.628</a> Φυλεΐδης, ὃν τίκτε Διῒ φίλος ἱππότα Φυλεύς,</p>
        <p><a>2.629</a> ὅς ποτε Δουλίχιον δ' ἀπενάσσατο πατρὶ χολωθείς:</p>
        <p><a>2.630</a> τῷ δ' ἅμα τεσσαράκοντα μέλαιναι νῆες ἕποντο.</p>
        <p><a>2.631</a> αὐτὰρ Ὀδυσσεὺς ἦγε Κεφαλλῆνας μεγαθύμους,</p>
        <p><a>2.632</a> οἵ ῥ' Ἰθάκην εἶχον καὶ Νήριτον εἰνοσίφυλλον</p>
        <p><a>2.633</a> καὶ Κροκύλει' ἐνέμοντο καὶ Αἰγίλιπα τρηχεῖαν,</p>
        <p><a>2.634</a> οἵ τε Ζάκυνθον ἔχον ἠδ' οἳ Σάμον ἀμφενέμοντο,</p>
        <p><a>2.635</a> οἵ τ' ἤπειρον ἔχον ἠδ' ἀντιπέραι' ἐνέμοντο:</p>
        <p><a>2.636</a> τῶν μὲν Ὀδυσσεὺς ἦρχε Διὶ μῆτιν ἀτάλαντος:</p>
        <p><a>2.637</a> τῷ δ' ἅμα νῆες ἕποντο δυώδεκα μιλτοπάρῃοι.</p>
        <p><a>2.638</a> Αἰτωλῶν δ' ἡγεῖτο Θόας Ἀνδραίμονος υἱός,</p>
        <p><a>2.639</a> οἳ Πλευρῶν' ἐνέμοντο καὶ Ὤλενον ἠδὲ Πυλήνην</p>
        <p><a>2.640</a> Χαλκίδα τ' ἀγχίαλον Καλυδῶνά τε πετρήεσσαν:</p>
        <p><a>2.641</a> οὐ γὰρ ἔτ' Οἰνῆος μεγαλήτορος υἱέες ἦσαν,</p>
        <p><a>2.642</a> οὐδ' ἄρ' ἔτ' αὐτὸς ἔην, θάνε δὲ ξανθὸς Μελέαγρος:</p>
        <p><a>2.643</a> τῷ δ' ἐπὶ πάντ' ἐτέταλτο ἀνασσέμεν Αἰτωλοῖσι:</p>
        <p><a>2.644</a> τῷ δ' ἅμα τεσσαράκοντα μέλαιναι νῆες ἕποντο.</p>
        <p><a>2.645</a> Κρητῶν δ' Ἰδομενεὺς δουρὶ κλυτὸς ἡγεμόνευεν,</p>
        <p><a>2.646</a> οἳ Κνωσόν τ' εἶχον Γόρτυνά τε τειχιόεσσαν,</p>
        <p><a>2.647</a> Λύκτον Μίλητόν τε καὶ ἀργινόεντα Λύκαστον</p>
        <p><a>2.648</a> Φαιστόν τε Ῥύτιόν τε, πόλεις εὖ ναιετοώσας,</p>
        <p><a>2.649</a> ἄλλοι θ' οἳ Κρήτην ἑκατόμπολιν ἀμφενέμοντο.</p>
        <p><a>2.650</a> τῶν μὲν ἄρ' Ἰδομενεὺς δουρὶ κλυτὸς ἡγεμόνευε</p>
        <p><a>2.651</a> Μηριόνης τ' ἀτάλαντος Ἐνυαλίῳ ἀνδρειφόντῃ:</p>
        <p><a>2.652</a> τοῖσι δ' ἅμ' ὀγδώκοντα μέλαιναι νῆες ἕποντο.</p>
        <p><a>2.653</a> Τληπόλεμος δ' Ἡρακλεΐδης ἠΰς τε μέγας τε</p>
        <p><a>2.654</a> ἐκ Ῥόδου ἐννέα νῆας ἄγεν Ῥοδίων ἀγερώχων,</p>
        <p><a>2.655</a> οἳ Ῥόδον ἀμφενέμοντο διὰ τρίχα κοσμηθέντες</p>
        <p><a>2.656</a> Λίνδον Ἰηλυσόν τε καὶ ἀργινόεντα Κάμειρον.</p>
        <p><a>2.657</a> τῶν μὲν Τληπόλεμος δουρὶ κλυτὸς ἡγεμόνευεν,</p>
        <p><a>2.658</a> ὃν τέκεν Ἀστυόχεια βίῃ Ἡρακληείῃ,</p>
        <p><a>2.659</a> τὴν ἄγετ' ἐξ Ἐφύρης ποταμοῦ ἄπο Σελλήεντος</p>
        <p><a>2.660</a> πέρσας ἄστεα πολλὰ διοτρεφέων αἰζηῶν.</p>
        <p><a>2.661</a> Τληπόλεμος δ' ἐπεὶ οὖν τράφ' ἐνὶ μεγάρῳ εὐπήκτῳ,</p>
        <p><a>2.662</a> αὐτίκα πατρὸς ἑοῖο φίλον μήτρωα κατέκτα</p>
        <p><a>2.663</a> ἤδη γηράσκοντα Λικύμνιον ὄζον Ἄρηος:</p>
        <p><a>2.664</a> αἶψα δὲ νῆας ἔπηξε, πολὺν δ' ὅ γε λαὸν ἀγείρας</p>
        <p><a>2.665</a> βῆ φεύγων ἐπὶ πόντον: ἀπείλησαν γάρ οἱ ἄλλοι</p>
        <p><a>2.666</a> υἱέες υἱωνοί τε βίης Ἡρακληείης.</p>
        <p><a>2.667</a> αὐτὰρ ὅ γ' ἐς Ῥόδον ἷξεν ἀλώμενος ἄλγεα πάσχων:</p>
        <p><a>2.668</a> τριχθὰ δὲ ᾤκηθεν καταφυλαδόν, ἠδὲ φίληθεν</p>
        <p><a>2.669</a> ἐκ Διός, ὅς τε θεοῖσι καὶ ἀνθρώποισιν ἀνάσσει,</p>
        <p><a>2.670</a> καί σφιν θεσπέσιον πλοῦτον κατέχευε Κρονίων.</p>
        <p><a>2.671</a> Νιρεὺς αὖ Σύμηθεν ἄγε τρεῖς νῆας ἐΐσας</p>
        <p><a>2.672</a> Νιρεὺς Ἀγλαΐης υἱὸς Χαρόποιό τ' ἄνακτος</p>
        <p><a>2.673</a> Νιρεύς, ὃς κάλλιστος ἀνὴρ ὑπὸ Ἴλιον ἦλθε</p>
        <p><a>2.674</a> τῶν ἄλλων Δαναῶν μετ' ἀμύμονα Πηλεΐωνα:</p>
        <p><a>2.675</a> ἀλλ' ἀλαπαδνὸς ἔην, παῦρος δέ οἱ εἵπετο λαός.</p>
        <p><a>2.676</a> οἳ δ' ἄρα Νίσυρόν τ' εἶχον Κράπαθόν τε Κάσον τε</p>
        <p><a>2.677</a> καὶ Κῶν Εὐρυπύλοιο πόλιν νήσους τε Καλύδνας,</p>
        <p><a>2.678</a> τῶν αὖ Φείδιππός τε καὶ Ἄντιφος ἡγησάσθην</p>
        <p><a>2.679</a> Θεσσαλοῦ υἷε δύω Ἡρακλεΐδαο ἄνακτος:</p>
        <p><a>2.680</a> τοῖς δὲ τριήκοντα γλαφυραὶ νέες ἐστιχόωντο.</p>
        <p><a>2.681</a> νῦν αὖ τοὺς ὅσσοι τὸ Πελασγικὸν Ἄργος ἔναιον,</p>
        <p><a>2.682</a> οἵ τ' Ἄλον οἵ τ' Ἀλόπην οἵ τε Τρηχῖνα νέμοντο,</p>
        <p><a>2.683</a> οἵ τ' εἶχον Φθίην ἠδ' Ἑλλάδα καλλιγύναικα,</p>
        <p><a>2.684</a> Μυρμιδόνες δὲ καλεῦντο καὶ Ἕλληνες καὶ Ἀχαιοί,</p>
        <p><a>2.685</a> τῶν αὖ πεντήκοντα νεῶν ἦν ἀρχὸς Ἀχιλλεύς.</p>
        <p><a>2.686</a> ἀλλ' οἵ γ' οὐ πολέμοιο δυσηχέος ἐμνώοντο:</p>
        <p><a>2.687</a> οὐ γὰρ ἔην ὅς τίς σφιν ἐπὶ στίχας ἡγήσαιτο:</p>
        <p><a>2.688</a> κεῖτο γὰρ ἐν νήεσσι ποδάρκης δῖος Ἀχιλλεὺς</p>
        <p><a>2.689</a> κούρης χωόμενος Βρισηΐδος ἠϋκόμοιο,</p>
        <p><a>2.690</a> τὴν ἐκ Λυρνησσοῦ ἐξείλετο πολλὰ μογήσας</p>
        <p><a>2.691</a> Λυρνησσὸν διαπορθήσας καὶ τείχεα Θήβης,</p>
        <p><a>2.692</a> κὰδ δὲ Μύνητ' ἔβαλεν καὶ Ἐπίστροφον ἐγχεσιμώρους,</p>
        <p><a>2.693</a> υἱέας Εὐηνοῖο Σεληπιάδαο ἄνακτος:</p>
        <p><a>2.694</a> τῆς ὅ γε κεῖτ' ἀχέων, τάχα δ' ἀνστήσεσθαι ἔμελλεν.</p>
        <p><a>2.695</a> οἳ δ' εἶχον Φυλάκην καὶ Πύρασον ἀνθεμόεντα</p>
        <p><a>2.696</a> Δήμητρος τέμενος, Ἴτωνά τε μητέρα μήλων,</p>
        <p><a>2.697</a> ἀγχίαλόν τ' Ἀντρῶνα ἰδὲ Πτελεὸν λεχεποίην,</p>
        <p><a>2.698</a> τῶν αὖ Πρωτεσίλαος ἀρήϊος ἡγεμόνευε</p>
        <p><a>2.699</a> ζωὸς ἐών: τότε δ' ἤδη ἔχεν κάτα γαῖα μέλαινα.</p>
        <p><a>2.700</a> τοῦ δὲ καὶ ἀμφιδρυφὴς ἄλοχος Φυλάκῃ ἐλέλειπτο</p>
        <p><a>2.701</a> καὶ δόμος ἡμιτελής: τὸν δ' ἔκτανε Δάρδανος ἀνὴρ</p>
        <p><a>2.702</a> νηὸς ἀποθρῴσκοντα πολὺ πρώτιστον Ἀχαιῶν.</p>
        <p><a>2.703</a> οὐδὲ μὲν οὐδ' οἳ ἄναρχοι ἔσαν, πόθεόν γε μὲν ἀρχόν:</p>
        <p><a>2.704</a> ἀλλά σφεας κόσμησε Ποδάρκης ὄζος Ἄρηος</p>
        <p><a>2.705</a> Ἰφίκλου υἱὸς πολυμήλου Φυλακίδαο</p>
        <p><a>2.706</a> αὐτοκασίγνητος μεγαθύμου Πρωτεσιλάου</p>
        <p><a>2.707</a> ὁπλότερος γενεῇ: ὁ δ' ἅμα πρότερος καὶ ἀρείων</p>
        <p><a>2.708</a> ἥρως Πρωτεσίλαος ἀρήϊος: οὐδέ τι λαοὶ</p>
        <p><a>2.709</a> δεύονθ' ἡγεμόνος, πόθεόν γε μὲν ἐσθλὸν ἐόντα:</p>
        <p><a>2.710</a> τῷ δ' ἅμα τεσσαράκοντα μέλαιναι νῆες ἕποντο.</p>
        <p><a>2.711</a> οἳ δὲ Φερὰς ἐνέμοντο παραὶ Βοιβηΐδα λίμνην</p>
        <p><a>2.712</a> Βοίβην καὶ Γλαφύρας καὶ ἐϋκτιμένην Ἰαωλκόν,</p>
        <p><a>2.713</a> τῶν ἦρχ' Ἀδμήτοιο φίλος πάϊς ἕνδεκα νηῶν</p>
        <p><a>2.714</a> Εὔμηλος, τὸν ὑπ' Ἀδμήτῳ τέκε δῖα γυναικῶν</p>
        <p><a>2.715</a> Ἄλκηστις Πελίαο θυγατρῶν εἶδος ἀρίστη.</p>
        <p><a>2.716</a> οἳ δ' ἄρα Μηθώνην καὶ Θαυμακίην ἐνέμοντο</p>
        <p><a>2.717</a> καὶ Μελίβοιαν ἔχον καὶ Ὀλιζῶνα τρηχεῖαν,</p>
        <p><a>2.718</a> τῶν δὲ Φιλοκτήτης ἦρχεν τόξων ἐῢ εἰδὼς</p>
        <p><a>2.719</a> ἑπτὰ νεῶν: ἐρέται δ' ἐν ἑκάστῃ πεντήκοντα</p>
        <p><a>2.720</a> ἐμβέβασαν τόξων εὖ εἰδότες ἶφι μάχεσθαι.</p>
        <p><a>2.721</a> ἀλλ' ὃ μὲν ἐν νήσῳ κεῖτο κρατέρ' ἄλγεα πάσχων</p>
        <p><a>2.722</a> Λήμνῳ ἐν ἠγαθέῃ, ὅθι μιν λίπον υἷες Ἀχαιῶν</p>
        <p><a>2.723</a> ἕλκεϊ μοχθίζοντα κακῷ ὀλοόφρονος ὕδρου:</p>
        <p><a>2.724</a> ἔνθ' ὅ γε κεῖτ' ἀχέων: τάχα δὲ μνήσεσθαι ἔμελλον</p>
        <p><a>2.725</a> Ἀργεῖοι παρὰ νηυσὶ Φιλοκτήταο ἄνακτος.</p>
        <p><a>2.726</a> οὐδὲ μὲν οὐδ' οἳ ἄναρχοι ἔσαν, πόθεόν γε μὲν ἀρχόν:</p>
        <p><a>2.727</a> ἀλλὰ Μέδων κόσμησεν Ὀϊλῆος νόθος υἱός,</p>
        <p><a>2.728</a> τόν ῥ' ἔτεκεν Ῥήνη ὑπ' Ὀϊλῆϊ πτολιπόρθῳ.</p>
        <p><a>2.729</a> οἳ δ' εἶχον Τρίκκην καὶ Ἰθώμην κλωμακόεσσαν,</p>
        <p><a>2.730</a> οἵ τ' ἔχον Οἰχαλίην πόλιν Εὐρύτου Οἰχαλιῆος,</p>
        <p><a>2.731</a> τῶν αὖθ' ἡγείσθην Ἀσκληπιοῦ δύο παῖδε</p>
        <p><a>2.732</a> ἰητῆρ' ἀγαθὼ Ποδαλείριος ἠδὲ Μαχάων:</p>
        <p><a>2.733</a> τοῖς δὲ τριήκοντα γλαφυραὶ νέες ἐστιχόωντο.</p>
        <p><a>2.734</a> οἳ δ' ἔχον Ὀρμένιον, οἵ τε κρήνην Ὑπέρειαν,</p>
        <p><a>2.735</a> οἵ τ' ἔχον Ἀστέριον Τιτάνοιό τε λευκὰ κάρηνα,</p>
        <p><a>2.736</a> τῶν ἦρχ' Εὐρύπυλος Εὐαίμονος ἀγλαὸς υἱός:</p>
        <p><a>2.737</a> τῷ δ' ἅμα τεσσαράκοντα μέλαιναι νῆες ἕποντο.</p>
        <p><a>2.738</a> οἳ δ' Ἄργισσαν ἔχον καὶ Γυρτώνην ἐνέμοντο,</p>
        <p><a>2.739</a> Ὄρθην Ἠλώνην τε πόλιν τ' Ὀλοοσσόνα λευκήν,</p>
        <p><a>2.740</a> τῶν αὖθ' ἡγεμόνευε μενεπτόλεμος Πολυποίτης</p>
        <p><a>2.741</a> υἱὸς Πειριθόοιο τὸν ἀθάνατος τέκετο Ζεύς:</p>
        <p><a>2.742</a> τόν ῥ' ὑπὸ Πειριθόῳ τέκετο κλυτὸς Ἱπποδάμεια</p>
        <p><a>2.743</a> ἤματι τῷ ὅτε Φῆρας ἐτίσατο λαχνήεντας,</p>
        <p><a>2.744</a> τοὺς δ' ἐκ Πηλίου ὦσε καὶ Αἰθίκεσσι πέλασσεν:</p>
        <p><a>2.745</a> οὐκ οἶος, ἅμα τῷ γε Λεοντεὺς ὄζος Ἄρηος</p>
        <p><a>2.746</a> υἱὸς ὑπερθύμοιο Κορώνου Καινεΐδαο:</p>
        <p><a>2.747</a> τοῖς δ' ἅμα τεσσαράκοντα μέλαιναι νῆες ἕποντο.</p>
        <p><a>2.748</a> Γουνεὺς δ' ἐκ Κύφου ἦγε δύω καὶ εἴκοσι νῆας:</p>
        <p><a>2.749</a> τῷ δ' Ἐνιῆνες ἕποντο μενεπτόλεμοί τε Περαιβοὶ</p>
        <p><a>2.750</a> οἳ περὶ Δωδώνην δυσχείμερον οἰκί' ἔθεντο,</p>
        <p><a>2.751</a> οἵ τ' ἀμφ' ἱμερτὸν Τιταρησσὸν ἔργα νέμοντο</p>
        <p><a>2.752</a> ὅς ῥ' ἐς Πηνειὸν προΐει καλλίρροον ὕδωρ,</p>
        <p><a>2.753</a> οὐδ' ὅ γε Πηνειῷ συμμίσγεται ἀργυροδίνῃ,</p>
        <p><a>2.754</a> ἀλλά τέ μιν καθύπερθεν ἐπιρρέει ἠΰτ' ἔλαιον:</p>
        <p><a>2.755</a> ὅρκου γὰρ δεινοῦ Στυγὸς ὕδατός ἐστιν ἀπορρώξ.</p>
        <p><a>2.756</a> Μαγνήτων δ' ἦρχε Πρόθοος Τενθρηδόνος υἱός,</p>
        <p><a>2.757</a> οἳ περὶ Πηνειὸν καὶ Πήλιον εἰνοσίφυλλον</p>
        <p><a>2.758</a> ναίεσκον: τῶν μὲν Πρόθοος θοὸς ἡγεμόνευε,</p>
        <p><a>2.759</a> τῷ δ' ἅμα τεσσαράκοντα μέλαιναι νῆες ἕποντο.</p>
        <p><a>2.760</a> οὗτοι ἄρ' ἡγεμόνες Δαναῶν καὶ κοίρανοι ἦσαν:</p>
        <p><a>2.761</a> τίς τὰρ τῶν ὄχ' ἄριστος ἔην σύ μοι ἔννεπε Μοῦσα</p>
        <p><a>2.762</a> αὐτῶν ἠδ' ἵππων, οἳ ἅμ' Ἀτρεΐδῃσιν ἕποντο.</p>
        <p><a>2.763</a> ἵπποι μὲν μέγ' ἄρισται ἔσαν Φηρητιάδαο,</p>
        <p><a>2.764</a> τὰς Εὔμηλος ἔλαυνε ποδώκεας ὄρνιθας ὣς</p>
        <p><a>2.765</a> ὄτριχας οἰέτεας σταφύλῇ ἐπὶ νῶτον ἐΐσας:</p>
        <p><a>2.766</a> τὰς ἐν Πηρείῃ θρέψ' ἀργυρότοξος Ἀπόλλων</p>
        <p><a>2.767</a> ἄμφω θηλείας, φόβον Ἄρηος φορεούσας.</p>
        <p><a>2.768</a> ἀνδρῶν αὖ μέγ' ἄριστος ἔην Τελαμώνιος Αἴας</p>
        <p><a>2.769</a> ὄφρ' Ἀχιλεὺς μήνιεν: ὃ γὰρ πολὺ φέρτατος ἦεν,</p>
        <p><a>2.770</a> ἵπποι θ' οἳ φορέεσκον ἀμύμονα Πηλεΐωνα.</p>
        <p><a>2.771</a> ἀλλ' ὃ μὲν ἐν νήεσσι κορωνίσι ποντοπόροισι</p>
        <p><a>2.772</a> κεῖτ' ἀπομηνίσας Ἀγαμέμνονι ποιμένι λαῶν</p>
        <p><a>2.773</a> Ἀτρεΐδῃ: λαοὶ δὲ παρὰ ῥηγμῖνι θαλάσσης</p>
        <p><a>2.774</a> δίσκοισιν τέρποντο καὶ αἰγανέῃσιν ἱέντες</p>
        <p><a>2.775</a> τόξοισίν θ': ἵπποι δὲ παρ' ἅρμασιν οἷσιν ἕκαστος</p>
        <p><a>2.776</a> λωτὸν ἐρεπτόμενοι ἐλεόθρεπτόν τε σέλινον</p>
        <p><a>2.777</a> ἕστασαν: ἅρματα δ' εὖ πεπυκασμένα κεῖτο ἀνάκτων</p>
        <p><a>2.778</a> ἐν κλισίῃς: οἳ δ' ἀρχὸν ἀρηΐφιλον ποθέοντες</p>
        <p><a>2.779</a> φοίτων ἔνθα καὶ ἔνθα κατὰ στρατὸν οὐδὲ μάχοντο.</p>
        <p><a>2.780</a> οἳ δ' ἄρ' ἴσαν ὡς εἴ τε πυρὶ χθὼν πᾶσα νέμοιτο:</p>
        <p><a>2.781</a> γαῖα δ' ὑπεστενάχιζε Διὶ ὣς τερπικεραύνῳ</p>
        <p><a>2.782</a> χωομένῳ ὅτε τ' ἀμφὶ Τυφωέϊ γαῖαν ἱμάσσῃ</p>
        <p><a>2.783</a> εἰν Ἀρίμοις, ὅθι φασὶ Τυφωέος ἔμμεναι εὐνάς:</p>
        <p><a>2.784</a> ὣς ἄρα τῶν ὑπὸ ποσσὶ μέγα στεναχίζετο γαῖα</p>
        <p><a>2.785</a> ἐρχομένων: μάλα δ' ὦκα διέπρησσον πεδίοιο.</p>
        <p><a>2.786</a> Τρωσὶν δ' ἄγγελος ἦλθε ποδήνεμος ὠκέα Ἶρις</p>
        <p><a>2.787</a> πὰρ Διὸς αἰγιόχοιο σὺν ἀγγελίῃ ἀλεγεινῇ:</p>
        <p><a>2.788</a> οἳ δ' ἀγορὰς ἀγόρευον ἐπὶ Πριάμοιο θύρῃσι</p>
        <p><a>2.789</a> πάντες ὁμηγερέες ἠμὲν νέοι ἠδὲ γέροντες:</p>
        <p><a>2.790</a> ἀγχοῦ δ' ἱσταμένη προσέφη πόδας ὠκέα Ἶρις:</p>
        <p><a>2.791</a> εἴσατο δὲ φθογγὴν υἷϊ Πριάμοιο Πολίτῃ,</p>
        <p><a>2.792</a> ὃς Τρώων σκοπὸς ἷζε ποδωκείῃσι πεποιθὼς</p>
        <p><a>2.793</a> τύμβῳ ἐπ' ἀκροτάτῳ Αἰσυήταο γέροντος,</p>
        <p><a>2.794</a> δέγμενος ὁππότε ναῦφιν ἀφορμηθεῖεν Ἀχαιοί:</p>
        <p><a>2.795</a> τῷ μιν ἐεισαμένη προσέφη πόδας ὠκέα Ἶρις:</p>
        <p><a>2.796</a> ὦ γέρον αἰεί τοι μῦθοι φίλοι ἄκριτοί εἰσιν,</p>
        <p><a>2.797</a> ὥς ποτ' ἐπ' εἰρήνης: πόλεμος δ' ἀλίαστος ὄρωρεν.</p>
        <p><a>2.798</a> ἤδη μὲν μάλα πολλὰ μάχας εἰσήλυθον ἀνδρῶν,</p>
        <p><a>2.799</a> ἀλλ' οὔ πω τοιόνδε τοσόνδέ τε λαὸν ὄπωπα:</p>
        <p><a>2.800</a> λίην γὰρ φύλλοισιν ἐοικότες ἢ ψαμάθοισιν</p>
        <p><a>2.801</a> ἔρχονται πεδίοιο μαχησόμενοι προτὶ ἄστυ.</p>
        <p><a>2.802</a> Ἕκτορ σοὶ δὲ μάλιστ' ἐπιτέλλομαι, ὧδε δὲ ῥέξαι:</p>
        <p><a>2.803</a> πολλοὶ γὰρ κατὰ ἄστυ μέγα Πριάμου ἐπίκουροι,</p>
        <p><a>2.804</a> ἄλλη δ' ἄλλων γλῶσσα πολυσπερέων ἀνθρώπων:</p>
        <p><a>2.805</a> τοῖσιν ἕκαστος ἀνὴρ σημαινέτω οἷσί περ ἄρχει,</p>
        <p><a>2.806</a> τῶν δ' ἐξηγείσθω κοσμησάμενος πολιήτας.</p>
        <p><a>2.807</a> ὣς ἔφαθ', Ἕκτωρ δ' οὔ τι θεᾶς ἔπος ἠγνοίησεν,</p>
        <p><a>2.808</a> αἶψα δ' ἔλυσ' ἀγορήν: ἐπὶ τεύχεα δ' ἐσσεύοντο:</p>
        <p><a>2.809</a> πᾶσαι δ' ὠΐγνυντο πύλαι, ἐκ δ' ἔσσυτο λαὸς</p>
        <p><a>2.810</a> πεζοί θ' ἱππῆές τε: πολὺς δ' ὀρυμαγδὸς ὀρώρει.</p>
        <p><a>2.811</a> ἔστι δέ τις προπάροιθε πόλιος αἰπεῖα κολώνη</p>
        <p><a>2.812</a> ἐν πεδίῳ ἀπάνευθε περίδρομος ἔνθα καὶ ἔνθα,</p>
        <p><a>2.813</a> τὴν ἤτοι ἄνδρες Βατίειαν κικλήσκουσιν,</p>
        <p><a>2.814</a> ἀθάνατοι δέ τε σῆμα πολυσκάρθμοιο Μυρίνης:</p>
        <p><a>2.815</a> ἔνθα τότε Τρῶές τε διέκριθεν ἠδ' ἐπίκουροι.</p>
        <p><a>2.816</a> Τρωσὶ μὲν ἡγεμόνευε μέγας κορυθαίολος Ἕκτωρ</p>
        <p><a>2.817</a> Πριαμίδης: ἅμα τῷ γε πολὺ πλεῖστοι καὶ ἄριστοι</p>
        <p><a>2.818</a> λαοὶ θωρήσσοντο μεμαότες ἐγχείῃσι.</p>
        <p><a>2.819</a> Δαρδανίων αὖτ' ἦρχεν ἐῢς πάϊς Ἀγχίσαο</p>
        <p><a>2.820</a> Αἰνείας, τὸν ὑπ' Ἀγχίσῃ τέκε δῖ' Ἀφροδίτη</p>
        <p><a>2.821</a> Ἴδης ἐν κνημοῖσι θεὰ βροτῷ εὐνηθεῖσα,</p>
        <p><a>2.822</a> οὐκ οἶος, ἅμα τῷ γε δύω Ἀντήνορος υἷε</p>
        <p><a>2.823</a> Ἀρχέλοχός τ' Ἀκάμας τε μάχης εὖ εἰδότε πάσης.</p>
        <p><a>2.824</a> οἳ δὲ Ζέλειαν ἔναιον ὑπαὶ πόδα νείατον Ἴδης</p>
        <p><a>2.825</a> ἀφνειοὶ πίνοντες ὕδωρ μέλαν Αἰσήποιο</p>
        <p><a>2.826</a> Τρῶες, τῶν αὖτ' ἦρχε Λυκάονος ἀγλαὸς υἱὸς</p>
        <p><a>2.827</a> Πάνδαρος, ᾧ καὶ τόξον Ἀπόλλων αὐτὸς ἔδωκεν.</p>
        <p><a>2.828</a> οἳ δ' Ἀδρήστειάν τ' εἶχον καὶ δῆμον Ἀπαισοῦ</p>
        <p><a>2.829</a> καὶ Πιτύειαν ἔχον καὶ Τηρείης ὄρος αἰπύ,</p>
        <p><a>2.830</a> τῶν ἦρχ' Ἄδρηστός τε καὶ Ἄμφιος λινοθώρηξ</p>
        <p><a>2.831</a> υἷε δύω Μέροπος Περκωσίου, ὃς περὶ πάντων</p>
        <p><a>2.832</a> ᾔδεε μαντοσύνας, οὐδὲ οὓς παῖδας ἔασκε</p>
        <p><a>2.833</a> στείχειν ἐς πόλεμον φθισήνορα: τὼ δέ οἱ οὔ τι</p>
        <p><a>2.834</a> πειθέσθην: κῆρες γὰρ ἄγον μέλανος θανάτοιο.</p>
        <p><a>2.835</a> οἳ δ' ἄρα Περκώτην καὶ Πράκτιον ἀμφενέμοντο</p>
        <p><a>2.836</a> καὶ Σηστὸν καὶ Ἄβυδον ἔχον καὶ δῖαν Ἀρίσβην,</p>
        <p><a>2.837</a> τῶν αὖθ' Ὑρτακίδης ἦρχ' Ἄσιος ὄρχαμος ἀνδρῶν,</p>
        <p><a>2.838</a> Ἄσιος Ὑρτακίδης ὃν Ἀρίσβηθεν φέρον ἵπποι</p>
        <p><a>2.839</a> αἴθωνες μεγάλοι ποταμοῦ ἄπο Σελλήεντος.</p>
        <p><a>2.840</a> Ἱππόθοος δ' ἄγε φῦλα Πελασγῶν ἐγχεσιμώρων</p>
        <p><a>2.841</a> τῶν οἳ Λάρισαν ἐριβώλακα ναιετάασκον:</p>
        <p><a>2.842</a> τῶν ἦρχ' Ἱππόθοός τε Πύλαιός τ' ὄζος Ἄρηος,</p>
        <p><a>2.843</a> υἷε δύω Λήθοιο Πελασγοῦ Τευταμίδαο.</p>
        <p><a>2.844</a> αὐτὰρ Θρήϊκας ἦγ' Ἀκάμας καὶ Πείροος ἥρως</p>
        <p><a>2.845</a> ὅσσους Ἑλλήσποντος ἀγάρροος ἐντὸς ἐέργει.</p>
        <p><a>2.846</a> Εὔφημος δ' ἀρχὸς Κικόνων ἦν αἰχμητάων</p>
        <p><a>2.847</a> υἱὸς Τροιζήνοιο διοτρεφέος Κεάδαο.</p>
        <p><a>2.848</a> αὐτὰρ Πυραίχμης ἄγε Παίονας ἀγκυλοτόξους</p>
        <p><a>2.849</a> τηλόθεν ἐξ Ἀμυδῶνος ἀπ' Ἀξιοῦ εὐρὺ ῥέοντος,</p>
        <p><a>2.850</a> Ἀξιοῦ οὗ κάλλιστον ὕδωρ ἐπικίδναται αἶαν.</p>
        <p><a>2.851</a> Παφλαγόνων δ' ἡγεῖτο Πυλαιμένεος λάσιον κῆρ</p>
        <p><a>2.852</a> ἐξ Ἐνετῶν, ὅθεν ἡμιόνων γένος ἀγροτεράων,</p>
        <p><a>2.853</a> οἵ ῥα Κύτωρον ἔχον καὶ Σήσαμον ἀμφενέμοντο</p>
        <p><a>2.854</a> ἀμφί τε Παρθένιον ποταμὸν κλυτὰ δώματ' ἔναιον</p>
        <p><a>2.855</a> Κρῶμνάν τ' Αἰγιαλόν τε καὶ ὑψηλοὺς Ἐρυθίνους.</p>
        <p><a>2.856</a> αὐτὰρ Ἁλιζώνων Ὀδίος καὶ Ἐπίστροφος ἦρχον</p>
        <p><a>2.857</a> τηλόθεν ἐξ Ἀλύβης, ὅθεν ἀργύρου ἐστὶ γενέθλη.</p>
        <p><a>2.858</a> Μυσῶν δὲ Χρόμις ἦρχε καὶ Ἔννομος οἰωνιστής:</p>
        <p><a>2.859</a> ἀλλ' οὐκ οἰωνοῖσιν ἐρύσατο κῆρα μέλαιναν,</p>
        <p><a>2.860</a> ἀλλ' ἐδάμη ὑπὸ χερσὶ ποδώκεος Αἰακίδαο</p>
        <p><a>2.861</a> ἐν ποταμῷ, ὅθι περ Τρῶας κεράϊζε καὶ ἄλλους.</p>
        <p><a>2.862</a> Φόρκυς αὖ Φρύγας ἦγε καὶ Ἀσκάνιος θεοειδὴς</p>
        <p><a>2.863</a> τῆλ' ἐξ Ἀσκανίης: μέμασαν δ' ὑσμῖνι μάχεσθαι.</p>
        <p><a>2.864</a> Μῄοσιν αὖ Μέσθλης τε καὶ Ἄντιφος ἡγησάσθην</p>
        <p><a>2.865</a> υἷε Ταλαιμένεος τὼ Γυγαίη τέκε λίμνη,</p>
        <p><a>2.866</a> οἳ καὶ Μῄονας ἦγον ὑπὸ Τμώλῳ γεγαῶτας.</p>
        <p><a>2.867</a> Νάστης αὖ Καρῶν ἡγήσατο βαρβαροφώνων,</p>
        <p><a>2.868</a> οἳ Μίλητον ἔχον Φθιρῶν τ' ὄρος ἀκριτόφυλλον</p>
        <p><a>2.869</a> Μαιάνδρου τε ῥοὰς Μυκάλης τ' αἰπεινὰ κάρηνα:</p>
        <p><a>2.870</a> τῶν μὲν ἄρ' Ἀμφίμαχος καὶ Νάστης ἡγησάσθην,</p>
        <p><a>2.871</a> Νάστης Ἀμφίμαχός τε Νομίονος ἀγλαὰ τέκνα,</p>
        <p><a>2.872</a> ὃς καὶ χρυσὸν ἔχων πόλεμον δ' ἴεν ἠΰτε κούρη</p>
        <p><a>2.873</a> νήπιος, οὐδέ τί οἱ τό γ' ἐπήρκεσε λυγρὸν ὄλεθρον,</p>
        <p><a>2.874</a> ἀλλ' ἐδάμη ὑπὸ χερσὶ ποδώκεος Αἰακίδαο</p>
        <p><a>2.875</a> ἐν ποταμῷ, χρυσὸν δ' Ἀχιλεὺς ἐκόμισσε δαΐφρων.</p>
        <p><a>2.876</a> Σαρπηδὼν δ' ἦρχεν Λυκίων καὶ Γλαῦκος ἀμύμων</p>
        <p><a>2.877</a> τηλόθεν ἐκ Λυκίης, Ξάνθου ἄπο δινήεντος.</p>
    </div>
    <div class="bk">
        <h4 class="latin">Book 3</h4>
        <p><a>3.1</a> αὐτὰρ ἐπεὶ κόσμηθεν ἅμ' ἡγεμόνεσσιν ἕκαστοι,</p>
        <p><a>3.2</a> Τρῶες μὲν κλαγγῇ τ' ἐνοπῇ τ' ἴσαν ὄρνιθες ὣς</p>
        <p><a>3.3</a> ἠΰτε περ κλαγγὴ γεράνων πέλει οὐρανόθι πρό:</p>
        <p><a>3.4</a> αἵ τ' ἐπεὶ οὖν χειμῶνα φύγον καὶ ἀθέσφατον ὄμβρον</p>
        <p><a>3.5</a> κλαγγῇ ταί γε πέτονται ἐπ' ὠκεανοῖο ῥοάων</p>
        <p><a>3.6</a> ἀνδράσι Πυγμαίοισι φόνον καὶ κῆρα φέρουσαι:</p>
        <p><a>3.7</a> ἠέριαι δ' ἄρα ταί γε κακὴν ἔριδα προφέρονται.</p>
        <p><a>3.8</a> οἳ δ' ἄρ' ἴσαν σιγῇ μένεα πνείοντες Ἀχαιοὶ</p>
        <p><a>3.9</a> ἐν θυμῷ μεμαῶτες ἀλεξέμεν ἀλλήλοισιν.</p>
        <p><a>3.10</a> εὖτ' ὄρεος κορυφῇσι Νότος κατέχευεν ὀμίχλην</p>
        <p><a>3.11</a> ποιμέσιν οὔ τι φίλην, κλέπτῃ δέ τε νυκτὸς ἀμείνω,</p>
        <p><a>3.12</a> τόσσόν τίς τ' ἐπιλεύσσει ὅσον τ' ἐπὶ λᾶαν ἵησιν:</p>
        <p><a>3.13</a> ὣς ἄρα τῶν ὑπὸ ποσσὶ κονίσαλος ὄρνυτ' ἀελλὴς</p>
        <p><a>3.14</a> ἐρχομένων: μάλα δ' ὦκα διέπρησσον πεδίοιο.</p>
        <p><a>3.15</a> οἳ δ' ὅτε δὴ σχεδὸν ἦσαν ἐπ' ἀλλήλοισιν ἰόντες,</p>
        <p><a>3.16</a> Τρωσὶν μὲν προμάχιζεν Ἀλέξανδρος θεοειδὴς</p>
        <p><a>3.17</a> παρδαλέην ὤμοισιν ἔχων καὶ καμπύλα τόξα</p>
        <p><a>3.18</a> καὶ ξίφος: αὐτὰρ δοῦρε δύω κεκορυθμένα χαλκῷ</p>
        <p><a>3.19</a> πάλλων Ἀργείων προκαλίζετο πάντας ἀρίστους</p>
        <p><a>3.20</a> ἀντίβιον μαχέσασθαι ἐν αἰνῇ δηϊοτῆτι.</p>
        <p><a>3.21</a> τὸν δ' ὡς οὖν ἐνόησεν ἀρηΐφιλος Μενέλαος</p>
        <p><a>3.22</a> ἐρχόμενον προπάροιθεν ὁμίλου μακρὰ βιβάντα,</p>
        <p><a>3.23</a> ὥς τε λέων ἐχάρη μεγάλῳ ἐπὶ σώματι κύρσας</p>
        <p><a>3.24</a> εὑρὼν ἢ ἔλαφον κεραὸν ἢ ἄγριον αἶγα</p>
        <p><a>3.25</a> πεινάων: μάλα γάρ τε κατεσθίει, εἴ περ ἂν αὐτὸν</p>
        <p><a>3.26</a> σεύωνται ταχέες τε κύνες θαλεροί τ' αἰζηοί:</p>
        <p><a>3.27</a> ὣς ἐχάρη Μενέλαος Ἀλέξανδρον θεοειδέα</p>
        <p><a>3.28</a> ὀφθαλμοῖσιν ἰδών: φάτο γὰρ τίσεσθαι ἀλείτην:</p>
        <p><a>3.29</a> αὐτίκα δ' ἐξ ὀχέων σὺν τεύχεσιν ἆλτο χαμᾶζε.</p>
        <p><a>3.30</a> τὸν δ' ὡς οὖν ἐνόησεν Ἀλέξανδρος θεοειδὴς</p>
        <p><a>3.31</a> ἐν προμάχοισι φανέντα, κατεπλήγη φίλον ἦτορ,</p>
        <p><a>3.32</a> ἂψ δ' ἑτάρων εἰς ἔθνος ἐχάζετο κῆρ' ἀλεείνων.</p>
        <p><a>3.33</a> ὡς δ' ὅτε τίς τε δράκοντα ἰδὼν παλίνορσος ἀπέστη</p>
        <p><a>3.34</a> οὔρεος ἐν βήσσῃς, ὑπό τε τρόμος ἔλλαβε γυῖα,</p>
        <p><a>3.35</a> ἂψ δ' ἀνεχώρησεν, ὦχρός τέ μιν εἷλε παρειάς,</p>
        <p><a>3.36</a> ὣς αὖτις καθ' ὅμιλον ἔδυ Τρώων ἀγερώχων</p>
        <p><a>3.37</a> δείσας Ἀτρέος υἱὸν Ἀλέξανδρος θεοειδής.</p>
        <p><a>3.38</a> τὸν δ' Ἕκτωρ νείκεσσεν ἰδὼν αἰσχροῖς ἐπέεσσιν:</p>
        <p><a>3.39</a> Δύσπαρι εἶδος ἄριστε γυναιμανὲς ἠπεροπευτὰ</p>
        <p><a>3.40</a> αἴθ' ὄφελες ἄγονός τ' ἔμεναι ἄγαμός τ' ἀπολέσθαι:</p>
        <p><a>3.41</a> καί κε τὸ βουλοίμην, καί κεν πολὺ κέρδιον ἦεν</p>
        <p><a>3.42</a> ἢ οὕτω λώβην τ' ἔμεναι καὶ ὑπόψιον ἄλλων.</p>
        <p><a>3.43</a> ἦ που καγχαλόωσι κάρη κομόωντες Ἀχαιοὶ</p>
        <p><a>3.44</a> φάντες ἀριστῆα πρόμον ἔμμεναι, οὕνεκα καλὸν</p>
        <p><a>3.45</a> εἶδος ἔπ', ἀλλ' οὐκ ἔστι βίη φρεσὶν οὐδέ τις ἀλκή.</p>
        <p><a>3.46</a> ἦ τοιόσδε ἐὼν ἐν ποντοπόροισι νέεσσι</p>
        <p><a>3.47</a> πόντον ἐπιπλώσας, ἑτάρους ἐρίηρας ἀγείρας,</p>
        <p><a>3.48</a> μιχθεὶς ἀλλοδαποῖσι γυναῖκ' εὐειδέ' ἀνῆγες</p>
        <p><a>3.49</a> ἐξ ἀπίης γαίης νυὸν ἀνδρῶν αἰχμητάων</p>
        <p><a>3.50</a> πατρί τε σῷ μέγα πῆμα πόληΐ τε παντί τε δήμῳ,</p>
        <p><a>3.51</a> δυσμενέσιν μὲν χάρμα, κατηφείην δὲ σοὶ αὐτῷ;</p>
        <p><a>3.52</a> οὐκ ἂν δὴ μείνειας ἀρηΐφιλον Μενέλαον;</p>
        <p><a>3.53</a> γνοίης χ' οἵου φωτὸς ἔχεις θαλερὴν παράκοιτιν:</p>
        <p><a>3.54</a> οὐκ ἄν τοι χραίσμῃ κίθαρις τά τε δῶρ' Ἀφροδίτης</p>
        <p><a>3.55</a> ἥ τε κόμη τό τε εἶδος ὅτ' ἐν κονίῃσι μιγείης.</p>
        <p><a>3.56</a> ἀλλὰ μάλα Τρῶες δειδήμονες: ἦ τέ κεν ἤδη</p>
        <p><a>3.57</a> λάϊνον ἕσσο χιτῶνα κακῶν ἕνεχ' ὅσσα ἔοργας.</p>
        <p><a>3.58</a> τὸν δ' αὖτε προσέειπεν Ἀλέξανδρος θεοειδής:</p>
        <p><a>3.59</a> Ἕκτορ ἐπεί με κατ' αἶσαν ἐνείκεσας οὐδ' ὑπὲρ αἶσαν:</p>
        <p><a>3.60</a> αἰεί τοι κραδίη πέλεκυς ὥς ἐστιν ἀτειρὴς</p>
        <p><a>3.61</a> ὅς τ' εἶσιν διὰ δουρὸς ὑπ' ἀνέρος ὅς ῥά τε τέχνῃ</p>
        <p><a>3.62</a> νήϊον ἐκτάμνῃσιν, ὀφέλλει δ' ἀνδρὸς ἐρωήν:</p>
        <p><a>3.63</a> ὣς σοὶ ἐνὶ στήθεσσιν ἀτάρβητος νόος ἐστί:</p>
        <p><a>3.64</a> μή μοι δῶρ' ἐρατὰ πρόφερε χρυσέης Ἀφροδίτης:</p>
        <p><a>3.65</a> οὔ τοι ἀπόβλητ' ἐστὶ θεῶν ἐρικυδέα δῶρα</p>
        <p><a>3.66</a> ὅσσά κεν αὐτοὶ δῶσιν, ἑκὼν δ' οὐκ ἄν τις ἕλοιτο:</p>
        <p><a>3.67</a> νῦν αὖτ' εἴ μ' ἐθέλεις πολεμίζειν ἠδὲ μάχεσθαι,</p>
        <p><a>3.68</a> ἄλλους μὲν κάθισον Τρῶας καὶ πάντας Ἀχαιούς,</p>
        <p><a>3.69</a> αὐτὰρ ἔμ' ἐν μέσσῳ καὶ ἀρηΐφιλον Μενέλαον</p>
        <p><a>3.70</a> συμβάλετ' ἀμφ' Ἑλένῃ καὶ κτήμασι πᾶσι μάχεσθαι:</p>
        <p><a>3.71</a> ὁππότερος δέ κε νικήσῃ κρείσσων τε γένηται,</p>
        <p><a>3.72</a> κτήμαθ' ἑλὼν εὖ πάντα γυναῖκά τε οἴκαδ' ἀγέσθω:</p>
        <p><a>3.73</a> οἳ δ' ἄλλοι φιλότητα καὶ ὅρκια πιστὰ ταμόντες</p>
        <p><a>3.74</a> ναίοιτε Τροίην ἐριβώλακα, τοὶ δὲ νεέσθων</p>
        <p><a>3.75</a> Ἄργος ἐς ἱππόβοτον καὶ Ἀχαιΐδα καλλιγύναικα.</p>
        <p><a>3.76</a> ὣς ἔφαθ', Ἕκτωρ δ' αὖτ' ἐχάρη μέγα μῦθον ἀκούσας,</p>
        <p><a>3.77</a> καί ῥ' ἐς μέσσον ἰὼν Τρώων ἀνέεργε φάλαγγας</p>
        <p><a>3.78</a> μέσσου δουρὸς ἑλών: τοὶ δ' ἱδρύνθησαν ἅπαντες.</p>
        <p><a>3.79</a> τῷ δ' ἐπετοξάζοντο κάρη κομόωντες Ἀχαιοὶ</p>
        <p><a>3.80</a> ἰοῖσίν τε τιτυσκόμενοι λάεσσί τ' ἔβαλλον:</p>
        <p><a>3.81</a> αὐτὰρ ὃ μακρὸν ἄϋσεν ἄναξ ἀνδρῶν Ἀγαμέμνων:</p>
        <p><a>3.82</a> ἴσχεσθ' Ἀργεῖοι, μὴ βάλλετε κοῦροι Ἀχαιῶν:</p>
        <p><a>3.83</a> στεῦται γάρ τι ἔπος ἐρέειν κορυθαίολος Ἕκτωρ.</p>
        <p><a>3.84</a> ὣς ἔφαθ', οἳ δ' ἔσχοντο μάχης ἄνεῴ τ' ἐγένοντο</p>
        <p><a>3.85</a> ἐσσυμένως: Ἕκτωρ δὲ μετ' ἀμφοτέροισιν ἔειπε:</p>
        <p><a>3.86</a> κέκλυτέ μευ Τρῶες καὶ ἐϋκνήμιδες Ἀχαιοὶ</p>
        <p><a>3.87</a> μῦθον Ἀλεξάνδροιο, τοῦ εἵνεκα νεῖκος ὄρωρεν.</p>
        <p><a>3.88</a> ἄλλους μὲν κέλεται Τρῶας καὶ πάντας Ἀχαιοὺς</p>
        <p><a>3.89</a> τεύχεα κάλ' ἀποθέσθαι ἐπὶ χθονὶ πουλυβοτείρῃ,</p>
        <p><a>3.90</a> αὐτὸν δ' ἐν μέσσῳ καὶ ἀρηΐφιλον Μενέλαον</p>
        <p><a>3.91</a> οἴους ἀμφ' Ἑλένῃ καὶ κτήμασι πᾶσι μάχεσθαι.</p>
        <p><a>3.92</a> ὁππότερος δέ κε νικήσῃ κρείσσων τε γένηται</p>
        <p><a>3.93</a> κτήμαθ' ἑλὼν εὖ πάντα γυναῖκά τε οἴκαδ' ἀγέσθω:</p>
        <p><a>3.94</a> οἳ δ' ἄλλοι φιλότητα καὶ ὅρκια πιστὰ τάμωμεν.</p>
        <p><a>3.95</a> ὣς ἔφαθ', οἳ δ' ἄρα πάντες ἀκὴν ἐγένοντο σιωπῇ:</p>
        <p><a>3.96</a> τοῖσι δὲ καὶ μετέειπε βοὴν ἀγαθὸς Μενέλαος:</p>
        <p><a>3.97</a> κέκλυτε νῦν καὶ ἐμεῖο: μάλιστα γὰρ ἄλγος ἱκάνει</p>
        <p><a>3.98</a> θυμὸν ἐμόν, φρονέω δὲ διακρινθήμεναι ἤδη</p>
        <p><a>3.99</a> Ἀργείους καὶ Τρῶας, ἐπεὶ κακὰ πολλὰ πέπασθε</p>
        <p><a>3.100</a> εἵνεκ' ἐμῆς ἔριδος καὶ Ἀλεξάνδρου ἕνεκ' ἀρχῆς:</p>
        <p><a>3.101</a> ἡμέων δ' ὁπποτέρῳ θάνατος καὶ μοῖρα τέτυκται</p>
        <p><a>3.102</a> τεθναίη: ἄλλοι δὲ διακρινθεῖτε τάχιστα.</p>
        <p><a>3.103</a> οἴσετε ἄρν', ἕτερον λευκόν, ἑτέρην δὲ μέλαιναν,</p>
        <p><a>3.104</a> Γῇ τε καὶ Ἠελίῳ: Διὶ δ' ἡμεῖς οἴσομεν ἄλλον:</p>
        <p><a>3.105</a> ἄξετε δὲ Πριάμοιο βίην, ὄφρ' ὅρκια τάμνῃ</p>
        <p><a>3.106</a> αὐτός, ἐπεί οἱ παῖδες ὑπερφίαλοι καὶ ἄπιστοι,</p>
        <p><a>3.107</a> μή τις ὑπερβασίῃ Διὸς ὅρκια δηλήσηται.</p>
        <p><a>3.108</a> αἰεὶ δ' ὁπλοτέρων ἀνδρῶν φρένες ἠερέθονται:</p>
        <p><a>3.109</a> οἷς δ' ὁ γέρων μετέῃσιν ἅμα πρόσσω καὶ ὀπίσσω</p>
        <p><a>3.110</a> λεύσσει, ὅπως ὄχ' ἄριστα μετ' ἀμφοτέροισι γένηται.</p>
        <p><a>3.111</a> ὣς ἔφαθ', οἳ δ' ἐχάρησαν Ἀχαιοί τε Τρῶές τε</p>
        <p><a>3.112</a> ἐλπόμενοι παύσασθαι ὀϊζυροῦ πολέμοιο.</p>
        <p><a>3.113</a> καί ῥ' ἵππους μὲν ἔρυξαν ἐπὶ στίχας, ἐκ δ' ἔβαν αὐτοί,</p>
        <p><a>3.114</a> τεύχεά τ' ἐξεδύοντο: τὰ μὲν κατέθεντ' ἐπὶ γαίῃ</p>
        <p><a>3.115</a> πλησίον ἀλλήλων, ὀλίγη δ' ἦν ἀμφὶς ἄρουρα:</p>
        <p><a>3.116</a> Ἕκτωρ δὲ προτὶ ἄστυ δύω κήρυκας ἔπεμπε</p>
        <p><a>3.117</a> καρπαλίμως ἄρνάς τε φέρειν Πρίαμόν τε καλέσσαι:</p>
        <p><a>3.118</a> αὐτὰρ ὃ Ταλθύβιον προΐει κρείων Ἀγαμέμνων</p>
        <p><a>3.119</a> νῆας ἔπι γλαφυρὰς ἰέναι, ἠδ' ἄρν' ἐκέλευεν</p>
        <p><a>3.120</a> οἰσέμεναι: ὃ δ' ἄρ' οὐκ ἀπίθησ' Ἀγαμέμνονι δίῳ.</p>
        <p><a>3.121</a> Ἶρις δ' αὖθ' Ἑλένῃ λευκωλένῳ ἄγγελος ἦλθεν</p>
        <p><a>3.122</a> εἰδομένη γαλόῳ Ἀντηνορίδαο δάμαρτι,</p>
        <p><a>3.123</a> τὴν Ἀντηνορίδης εἶχε κρείων Ἑλικάων</p>
        <p><a>3.124</a> Λαοδίκην Πριάμοιο θυγατρῶν εἶδος ἀρίστην.</p>
        <p><a>3.125</a> τὴν δ' εὗρ' ἐν μεγάρῳ: ἣ δὲ μέγαν ἱστὸν ὕφαινε</p>
        <p><a>3.126</a> δίπλακα πορφυρέην, πολέας δ' ἐνέπασσεν ἀέθλους</p>
        <p><a>3.127</a> Τρώων θ' ἱπποδάμων καὶ Ἀχαιῶν χαλκοχιτώνων,</p>
        <p><a>3.128</a> οὕς ἑθεν εἵνεκ' ἔπασχον ὑπ' Ἄρηος παλαμάων:</p>
        <p><a>3.129</a> ἀγχοῦ δ' ἱσταμένη προσέφη πόδας ὠκέα Ἶρις:</p>
        <p><a>3.130</a> δεῦρ' ἴθι νύμφα φίλη, ἵνα θέσκελα ἔργα ἴδηαι</p>
        <p><a>3.131</a> Τρώων θ' ἱπποδάμων καὶ Ἀχαιῶν χαλκοχιτώνων,</p>
        <p><a>3.132</a> οἳ πρὶν ἐπ' ἀλλήλοισι φέρον πολύδακρυν Ἄρηα</p>
        <p><a>3.133</a> ἐν πεδίῳ ὀλοοῖο λιλαιόμενοι πολέμοιο:</p>
        <p><a>3.134</a> οἳ δὴ νῦν ἕαται σιγῇ, πόλεμος δὲ πέπαυται,</p>
        <p><a>3.135</a> ἀσπίσι κεκλιμένοι, παρὰ δ' ἔγχεα μακρὰ πέπηγεν.</p>
        <p><a>3.136</a> αὐτὰρ Ἀλέξανδρος καὶ ἀρηΐφιλος Μενέλαος</p>
        <p><a>3.137</a> μακρῇς ἐγχείῃσι μαχήσονται περὶ σεῖο:</p>
        <p><a>3.138</a> τῷ δέ κε νικήσαντι φίλη κεκλήσῃ ἄκοιτις.</p>
        <p><a>3.139</a> ὣς εἰποῦσα θεὰ γλυκὺν ἵμερον ἔμβαλε θυμῷ</p>
        <p><a>3.140</a> ἀνδρός τε προτέρου καὶ ἄστεος ἠδὲ τοκήων:</p>
        <p><a>3.141</a> αὐτίκα δ' ἀργεννῇσι καλυψαμένη ὀθόνῃσιν</p>
        <p><a>3.142</a> ὁρμᾶτ' ἐκ θαλάμοιο τέρεν κατὰ δάκρυ χέουσα</p>
        <p><a>3.143</a> οὐκ οἴη, ἅμα τῇ γε καὶ ἀμφίπολοι δύ' ἕποντο,</p>
        <p><a>3.144</a> Αἴθρη Πιτθῆος θυγάτηρ, Κλυμένη τε βοῶπις:</p>
        <p><a>3.145</a> αἶψα δ' ἔπειθ' ἵκανον ὅθι Σκαιαὶ πύλαι ἦσαν.</p>
        <p><a>3.146</a> οἳ δ' ἀμφὶ Πρίαμον καὶ Πάνθοον ἠδὲ Θυμοίτην</p>
        <p><a>3.147</a> Λάμπόν τε Κλυτίον θ' Ἱκετάονά τ' ὄζον Ἄρηος</p>
        <p><a>3.148</a> Οὐκαλέγων τε καὶ Ἀντήνωρ πεπνυμένω ἄμφω</p>
        <p><a>3.149</a> ἥατο δημογέροντες ἐπὶ Σκαιῇσι πύλῃσι,</p>
        <p><a>3.150</a> γήραϊ δὴ πολέμοιο πεπαυμένοι, ἀλλ' ἀγορηταὶ</p>
        <p><a>3.151</a> ἐσθλοί, τεττίγεσσιν ἐοικότες οἵ τε καθ' ὕλην</p>
        <p><a>3.152</a> δενδρέῳ ἐφεζόμενοι ὄπα λειριόεσσαν ἱεῖσι:</p>
        <p><a>3.153</a> τοῖοι ἄρα Τρώων ἡγήτορες ἧντ' ἐπὶ πύργῳ.</p>
        <p><a>3.154</a> οἳ δ' ὡς οὖν εἴδονθ' Ἑλένην ἐπὶ πύργον ἰοῦσαν,</p>
        <p><a>3.155</a> ἦκα πρὸς ἀλλήλους ἔπεα πτερόεντ' ἀγόρευον:</p>
        <p><a>3.156</a> οὐ νέμεσις Τρῶας καὶ ἐϋκνήμιδας Ἀχαιοὺς</p>
        <p><a>3.157</a> τοιῇδ' ἀμφὶ γυναικὶ πολὺν χρόνον ἄλγεα πάσχειν:</p>
        <p><a>3.158</a> αἰνῶς ἀθανάτῃσι θεῇς εἰς ὦπα ἔοικεν:</p>
        <p><a>3.159</a> ἀλλὰ καὶ ὧς τοίη περ ἐοῦσ' ἐν νηυσὶ νεέσθω,</p>
        <p><a>3.160</a> μηδ' ἡμῖν τεκέεσσί τ' ὀπίσσω πῆμα λίποιτο.</p>
        <p><a>3.161</a> ὣς ἄρ' ἔφαν, Πρίαμος δ' Ἑλένην ἐκαλέσσατο φωνῇ:</p>
        <p><a>3.162</a> δεῦρο πάροιθ' ἐλθοῦσα φίλον τέκος ἵζευ ἐμεῖο,</p>
        <p><a>3.163</a> ὄφρα ἴδῃ πρότερόν τε πόσιν πηούς τε φίλους τε:</p>
        <p><a>3.164</a> οὔ τί μοι αἰτίη ἐσσί, θεοί νύ μοι αἴτιοί εἰσιν</p>
        <p><a>3.165</a> οἵ μοι ἐφώρμησαν πόλεμον πολύδακρυν Ἀχαιῶν:</p>
        <p><a>3.166</a> ὥς μοι καὶ τόνδ' ἄνδρα πελώριον ἐξονομήνῃς</p>
        <p><a>3.167</a> ὅς τις ὅδ' ἐστὶν Ἀχαιὸς ἀνὴρ ἠΰς τε μέγας τε.</p>
        <p><a>3.168</a> ἤτοι μὲν κεφαλῇ καὶ μείζονες ἄλλοι ἔασι,</p>
        <p><a>3.169</a> καλὸν δ' οὕτω ἐγὼν οὔ πω ἴδον ὀφθαλμοῖσιν,</p>
        <p><a>3.170</a> οὐδ' οὕτω γεραρόν: βασιλῆϊ γὰρ ἀνδρὶ ἔοικε.</p>
        <p><a>3.171</a> τὸν δ' Ἑλένη μύθοισιν ἀμείβετο δῖα γυναικῶν:</p>
        <p><a>3.172</a> αἰδοῖός τέ μοί ἐσσι φίλε ἑκυρὲ δεινός τε:</p>
        <p><a>3.173</a> ὡς ὄφελεν θάνατός μοι ἁδεῖν κακὸς ὁππότε δεῦρο</p>
        <p><a>3.174</a> υἱέϊ σῷ ἑπόμην θάλαμον γνωτούς τε λιποῦσα</p>
        <p><a>3.175</a> παῖδά τε τηλυγέτην καὶ ὁμηλικίην ἐρατεινήν.</p>
        <p><a>3.176</a> ἀλλὰ τά γ' οὐκ ἐγένοντο: τὸ καὶ κλαίουσα τέτηκα.</p>
        <p><a>3.177</a> τοῦτο δέ τοι ἐρέω ὅ μ' ἀνείρεαι ἠδὲ μεταλλᾷς:</p>
        <p><a>3.178</a> οὗτός γ' Ἀτρεΐδης εὐρὺ κρείων Ἀγαμέμνων,</p>
        <p><a>3.179</a> ἀμφότερον βασιλεύς τ' ἀγαθὸς κρατερός τ' αἰχμητής:</p>
        <p><a>3.180</a> δαὴρ αὖτ' ἐμὸς ἔσκε κυνώπιδος, εἴ ποτ' ἔην γε.</p>
        <p><a>3.181</a> ὣς φάτο, τὸν δ' ὁ γέρων ἠγάσσατο φώνησέν τε:</p>
        <p><a>3.182</a> ὦ μάκαρ Ἀτρεΐδη μοιρηγενὲς ὀλβιόδαιμον,</p>
        <p><a>3.183</a> ἦ ῥά νύ τοι πολλοὶ δεδμήατο κοῦροι Ἀχαιῶν.</p>
        <p><a>3.184</a> ἤδη καὶ Φρυγίην εἰσήλυθον ἀμπελόεσσαν,</p>
        <p><a>3.185</a> ἔνθα ἴδον πλείστους Φρύγας ἀνέρας αἰολοπώλους</p>
        <p><a>3.186</a> λαοὺς Ὀτρῆος καὶ Μυγδόνος ἀντιθέοιο,</p>
        <p><a>3.187</a> οἵ ῥα τότ' ἐστρατόωντο παρ' ὄχθας Σαγγαρίοιο:</p>
        <p><a>3.188</a> καὶ γὰρ ἐγὼν ἐπίκουρος ἐὼν μετὰ τοῖσιν ἐλέχθην</p>
        <p><a>3.189</a> ἤματι τῷ ὅτε τ' ἦλθον Ἀμαζόνες ἀντιάνειραι:</p>
        <p><a>3.190</a> ἀλλ' οὐδ' οἳ τόσοι ἦσαν ὅσοι ἑλίκωπες Ἀχαιοί.</p>
        <p><a>3.191</a> δεύτερον αὖτ' Ὀδυσῆα ἰδὼν ἐρέειν' ὁ γεραιός:</p>
        <p><a>3.192</a> εἴπ' ἄγε μοι καὶ τόνδε φίλον τέκος ὅς τις ὅδ' ἐστί:</p>
        <p><a>3.193</a> μείων μὲν κεφαλῇ Ἀγαμέμνονος Ἀτρεΐδαο,</p>
        <p><a>3.194</a> εὐρύτερος δ' ὤμοισιν ἰδὲ στέρνοισιν ἰδέσθαι.</p>
        <p><a>3.195</a> τεύχεα μέν οἱ κεῖται ἐπὶ χθονὶ πουλυβοτείρῃ,</p>
        <p><a>3.196</a> αὐτὸς δὲ κτίλος ὣς ἐπιπωλεῖται στίχας ἀνδρῶν:</p>
        <p><a>3.197</a> ἀρνειῷ μιν ἔγωγε ἐΐσκω πηγεσιμάλλῳ,</p>
        <p><a>3.198</a> ὅς τ' οἰῶν μέγα πῶϋ διέρχεται ἀργεννάων.</p>
        <p><a>3.199</a> τὸν δ' ἠμείβετ' ἔπειθ' Ἑλένη Διὸς ἐκγεγαυῖα:</p>
        <p><a>3.200</a> οὗτος δ' αὖ Λαερτιάδης πολύμητις Ὀδυσσεύς,</p>
        <p><a>3.201</a> ὃς τράφη ἐν δήμῳ Ἰθάκης κραναῆς περ ἐούσης</p>
        <p><a>3.202</a> εἰδὼς παντοίους τε δόλους καὶ μήδεα πυκνά.</p>
        <p><a>3.203</a> τὴν δ' αὖτ' Ἀντήνωρ πεπνυμένος ἀντίον ηὔδα:</p>
        <p><a>3.204</a> ὦ γύναι ἦ μάλα τοῦτο ἔπος νημερτὲς ἔειπες:</p>
        <p><a>3.205</a> ἤδη γὰρ καὶ δεῦρό ποτ' ἤλυθε δῖος Ὀδυσσεὺς</p>
        <p><a>3.206</a> σεῦ ἕνεκ' ἀγγελίης σὺν ἀρηϊφίλῳ Μενελάῳ:</p>
        <p><a>3.207</a> τοὺς δ' ἐγὼ ἐξείνισσα καὶ ἐν μεγάροισι φίλησα,</p>
        <p><a>3.208</a> ἀμφοτέρων δὲ φυὴν ἐδάην καὶ μήδεα πυκνά.</p>
        <p><a>3.209</a> ἀλλ' ὅτε δὴ Τρώεσσιν ἐν ἀγρομένοισιν ἔμιχθεν</p>
        <p><a>3.210</a> στάντων μὲν Μενέλαος ὑπείρεχεν εὐρέας ὤμους,</p>
        <p><a>3.211</a> ἄμφω δ' ἑζομένω γεραρώτερος ἦεν Ὀδυσσεύς:</p>
        <p><a>3.212</a> ἀλλ' ὅτε δὴ μύθους καὶ μήδεα πᾶσιν ὕφαινον</p>
        <p><a>3.213</a> ἤτοι μὲν Μενέλαος ἐπιτροχάδην ἀγόρευε,</p>
        <p><a>3.214</a> παῦρα μὲν ἀλλὰ μάλα λιγέως, ἐπεὶ οὐ πολύμυθος</p>
        <p><a>3.215</a> οὐδ' ἀφαμαρτοεπής: ἦ καὶ γένει ὕστερος ἦεν.</p>
        <p><a>3.216</a> ἀλλ' ὅτε δὴ πολύμητις ἀναΐξειεν Ὀδυσσεὺς</p>
        <p><a>3.217</a> στάσκεν, ὑπαὶ δὲ ἴδεσκε κατὰ χθονὸς ὄμματα πήξας,</p>
        <p><a>3.218</a> σκῆπτρον δ' οὔτ' ὀπίσω οὔτε προπρηνὲς ἐνώμα,</p>
        <p><a>3.219</a> ἀλλ' ἀστεμφὲς ἔχεσκεν ἀΐδρεϊ φωτὶ ἐοικώς:</p>
        <p><a>3.220</a> φαίης κε ζάκοτόν τέ τιν' ἔμμεναι ἄφρονά τ' αὔτως.</p>
        <p><a>3.221</a> ἀλλ' ὅτε δὴ ὄπα τε μεγάλην ἐκ στήθεος εἵη</p>
        <p><a>3.222</a> καὶ ἔπεα νιφάδεσσιν ἐοικότα χειμερίῃσιν,</p>
        <p><a>3.223</a> οὐκ ἂν ἔπειτ' Ὀδυσῆΐ γ' ἐρίσσειε βροτὸς ἄλλος:</p>
        <p><a>3.224</a> οὐ τότε γ' ὧδ' Ὀδυσῆος ἀγασσάμεθ' εἶδος ἰδόντες.</p>
        <p><a>3.225</a> τὸ τρίτον αὖτ' Αἴαντα ἰδὼν ἐρέειν' ὃ γεραιός:</p>
        <p><a>3.226</a> τίς τὰρ ὅδ' ἄλλος Ἀχαιὸς ἀνὴρ ἠΰς τε μέγας τε</p>
        <p><a>3.227</a> ἔξοχος Ἀργείων κεφαλήν τε καὶ εὐρέας ὤμους;</p>
        <p><a>3.228</a> τὸν δ' Ἑλένη τανύπεπλος ἀμείβετο δῖα γυναικῶν:</p>
        <p><a>3.229</a> οὗτος δ' Αἴας ἐστὶ πελώριος ἕρκος Ἀχαιῶν:</p>
        <p><a>3.230</a> Ἰδομενεὺς δ' ἑτέρωθεν ἐνὶ Κρήτεσσι θεὸς ὣς</p>
        <p><a>3.231</a> ἕστηκ', ἀμφὶ δέ μιν Κρητῶν ἀγοὶ ἠγερέθονται.</p>
        <p><a>3.232</a> πολλάκι μιν ξείνισσεν ἀρηΐφιλος Μενέλαος</p>
        <p><a>3.233</a> οἴκῳ ἐν ἡμετέρῳ ὁπότε Κρήτηθεν ἵκοιτο.</p>
        <p><a>3.234</a> νῦν δ' ἄλλους μὲν πάντας ὁρῶ ἑλίκωπας Ἀχαιούς,</p>
        <p><a>3.235</a> οὕς κεν ἐῢ γνοίην καί τ' οὔνομα μυθησαίμην:</p>
        <p><a>3.236</a> δοιὼ δ' οὐ δύναμαι ἰδέειν κοσμήτορε λαῶν</p>
        <p><a>3.237</a> Κάστορά θ' ἱππόδαμον καὶ πὺξ ἀγαθὸν Πολυδεύκεα</p>
        <p><a>3.238</a> αὐτοκασιγνήτω, τώ μοι μία γείνατο μήτηρ.</p>
        <p><a>3.239</a> ἢ οὐχ ἑσπέσθην Λακεδαίμονος ἐξ ἐρατεινῆς,</p>
        <p><a>3.240</a> ἢ δεύρω μὲν ἕποντο νέεσσ' ἔνι ποντοπόροισι,</p>
        <p><a>3.241</a> νῦν αὖτ' οὐκ ἐθέλουσι μάχην καταδύμεναι ἀνδρῶν</p>
        <p><a>3.242</a> αἴσχεα δειδιότες καὶ ὀνείδεα πόλλ' ἅ μοί ἐστιν.</p>
        <p><a>3.243</a> ὣς φάτο, τοὺς δ' ἤδη κάτεχεν φυσίζοος αἶα</p>
        <p><a>3.244</a> ἐν Λακεδαίμονι αὖθι φίλῃ ἐν πατρίδι γαίῃ.</p>
        <p><a>3.245</a> κήρυκες δ' ἀνὰ ἄστυ θεῶν φέρον ὅρκια πιστὰ</p>
        <p><a>3.246</a> ἄρνε δύω καὶ οἶνον ἐΰφρονα καρπὸν ἀρούρης</p>
        <p><a>3.247</a> ἀσκῷ ἐν αἰγείῳ: φέρε δὲ κρητῆρα φαεινὸν</p>
        <p><a>3.248</a> κῆρυξ Ἰδαῖος ἠδὲ χρύσεια κύπελλα:</p>
        <p><a>3.249</a> ὄτρυνεν δὲ γέροντα παριστάμενος ἐπέεσσιν:</p>
        <p><a>3.250</a> ὄρσεο Λαομεδοντιάδη, καλέουσιν ἄριστοι</p>
        <p><a>3.251</a> Τρώων θ' ἱπποδάμων καὶ Ἀχαιῶν χαλκοχιτώνων</p>
        <p><a>3.252</a> ἐς πεδίον καταβῆναι ἵν' ὅρκια πιστὰ τάμητε:</p>
        <p><a>3.253</a> αὐτὰρ Ἀλέξανδρος καὶ ἀρηΐφιλος Μενέλαος</p>
        <p><a>3.254</a> μακρῇς ἐγχείῃσι μαχήσοντ' ἀμφὶ γυναικί:</p>
        <p><a>3.255</a> τῷ δέ κε νικήσαντι γυνὴ καὶ κτήμαθ' ἕποιτο:</p>
        <p><a>3.256</a> οἳ δ' ἄλλοι φιλότητα καὶ ὅρκια πιστὰ ταμόντες</p>
        <p><a>3.257</a> ναίοιμεν Τροίην ἐριβώλακα, τοὶ δὲ νέονται</p>
        <p><a>3.258</a> Ἄργος ἐς ἱππόβοτον καὶ Ἀχαιΐδα καλλιγύναικα.</p>
        <p><a>3.259</a> ὣς φάτο ῥίγησεν δ' ὃ γέρων, ἐκέλευσε δ' ἑταίρους</p>
        <p><a>3.260</a> ἵππους ζευγνύμεναι: τοὶ δ' ὀτραλέως ἐπίθοντο.</p>
        <p><a>3.261</a> ἂν δ' ἄρ' ἔβη Πρίαμος, κατὰ δ' ἡνία τεῖνεν ὀπίσσω:</p>
        <p><a>3.262</a> πὰρ δέ οἱ Ἀντήνωρ περικαλλέα βήσετο δίφρον:</p>
        <p><a>3.263</a> τὼ δὲ διὰ Σκαιῶν πεδίον δ' ἔχον ὠκέας ἵππους.</p>
        <p><a>3.264</a> ἀλλ' ὅτε δή ῥ' ἵκοντο μετὰ Τρῶας καὶ Ἀχαιούς,</p>
        <p><a>3.265</a> ἐξ ἵππων ἀποβάντες ἐπὶ χθόνα πουλυβότειραν</p>
        <p><a>3.266</a> ἐς μέσσον Τρώων καὶ Ἀχαιῶν ἐστιχόωντο.</p>
        <p><a>3.267</a> ὄρνυτο δ' αὐτίκ' ἔπειτα ἄναξ ἀνδρῶν Ἀγαμέμνων,</p>
        <p><a>3.268</a> ἂν δ' Ὀδυσεὺς πολύμητις: ἀτὰρ κήρυκες ἀγαυοὶ</p>
        <p><a>3.269</a> ὅρκια πιστὰ θεῶν σύναγον, κρητῆρι δὲ οἶνον</p>
        <p><a>3.270</a> μίσγον, ἀτὰρ βασιλεῦσιν ὕδωρ ἐπὶ χεῖρας ἔχευαν.</p>
        <p><a>3.271</a> Ἀτρεΐδης δὲ ἐρυσσάμενος χείρεσσι μάχαιραν,</p>
        <p><a>3.272</a> ἥ οἱ πὰρ ξίφεος μέγα κουλεόν αἰὲν ἄωρτο,</p>
        <p><a>3.273</a> ἀρνῶν ἐκ κεφαλέων τάμνε τρίχας: αὐτὰρ ἔπειτα</p>
        <p><a>3.274</a> κήρυκες Τρώων καὶ Ἀχαιῶν νεῖμαν ἀρίστοις.</p>
        <p><a>3.275</a> τοῖσιν δ' Ἀτρεΐδης μεγάλ' εὔχετο χεῖρας ἀνασχών:</p>
        <p><a>3.276</a> Ζεῦ πάτερ Ἴδηθεν μεδέων κύδιστε μέγιστε,</p>
        <p><a>3.277</a> Ἠέλιός θ', ὃς πάντ' ἐφορᾷς καὶ πάντ' ἐπακούεις,</p>
        <p><a>3.278</a> καὶ ποταμοὶ καὶ γαῖα, καὶ οἳ ὑπένερθε καμόντας</p>
        <p><a>3.279</a> ἀνθρώπους τίνυσθον ὅτις κ' ἐπίορκον ὀμόσσῃ,</p>
        <p><a>3.280</a> ὑμεῖς μάρτυροι ἔστε, φυλάσσετε δ' ὅρκια πιστά:</p>
        <p><a>3.281</a> εἰ μέν κεν Μενέλαον Ἀλέξανδρος καταπέφνῃ</p>
        <p><a>3.282</a> αὐτὸς ἔπειθ' Ἑλένην ἐχέτω καὶ κτήματα πάντα,</p>
        <p><a>3.283</a> ἡμεῖς δ' ἐν νήεσσι νεώμεθα ποντοπόροισιν:</p>
        <p><a>3.284</a> εἰ δέ κ' Ἀλέξανδρον κτείνῃ ξανθὸς Μενέλαος,</p>
        <p><a>3.285</a> Τρῶας ἔπειθ' Ἑλένην καὶ κτήματα πάντ' ἀποδοῦναι,</p>
        <p><a>3.286</a> τιμὴν δ' Ἀργείοις ἀποτινέμεν ἥν τιν' ἔοικεν,</p>
        <p><a>3.287</a> ἥ τε καὶ ἐσσομένοισι μετ' ἀνθρώποισι πέληται.</p>
        <p><a>3.288</a> εἰ δ' ἂν ἐμοὶ τιμὴν Πρίαμος Πριάμοιό τε παῖδες</p>
        <p><a>3.289</a> τίνειν οὐκ ἐθέλωσιν Ἀλεξάνδροιο πεσόντος,</p>
        <p><a>3.290</a> αὐτὰρ ἐγὼ καὶ ἔπειτα μαχήσομαι εἵνεκα ποινῆς</p>
        <p><a>3.291</a> αὖθι μένων, ἧός κε τέλος πολέμοιο κιχείω.</p>
        <p><a>3.292</a> ἦ, καὶ ἀπὸ στομάχους ἀρνῶν τάμε νηλέϊ χαλκῷ:</p>
        <p><a>3.293</a> καὶ τοὺς μὲν κατέθηκεν ἐπὶ χθονὸς ἀσπαίροντας</p>
        <p><a>3.294</a> θυμοῦ δευομένους: ἀπὸ γὰρ μένος εἵλετο χαλκός.</p>
        <p><a>3.295</a> οἶνον δ' ἐκ κρητῆρος ἀφυσσόμενοι δεπάεσσιν</p>
        <p><a>3.296</a> ἔκχεον, ἠδ' εὔχοντο θεοῖς αἰειγενέτῃσιν.</p>
        <p><a>3.297</a> ὧδε δέ τις εἴπεσκεν Ἀχαιῶν τε Τρώων τε:</p>
        <p><a>3.298</a> Ζεῦ κύδιστε μέγιστε καὶ ἀθάνατοι θεοὶ ἄλλοι</p>
        <p><a>3.299</a> ὁππότεροι πρότεροι ὑπὲρ ὅρκια πημήνειαν</p>
        <p><a>3.300</a> ὧδέ σφ' ἐγκέφαλος χαμάδις ῥέοι ὡς ὅδε οἶνος</p>
        <p><a>3.301</a> αὐτῶν καὶ τεκέων, ἄλοχοι δ' ἄλλοισι δαμεῖεν.</p>
        <p><a>3.302</a> ὣς ἔφαν, οὐδ' ἄρα πώ σφιν ἐπεκραίαινε Κρονίων.</p>
        <p><a>3.303</a> τοῖσι δὲ Δαρδανίδης Πρίαμος μετὰ μῦθον ἔειπε:</p>
        <p><a>3.304</a> κέκλυτέ μευ Τρῶες καὶ ἐϋκνήμιδες Ἀχαιοί:</p>
        <p><a>3.305</a> ἤτοι ἐγὼν εἶμι προτὶ Ἴλιον ἠνεμόεσσαν</p>
        <p><a>3.306</a> ἄψ, ἐπεὶ οὔ πω τλήσομ' ἐν ὀφθαλμοῖσιν ὁρᾶσθαι</p>
        <p><a>3.307</a> μαρνάμενον φίλον υἱὸν ἀρηϊφίλῳ Μενελάῳ:</p>
        <p><a>3.308</a> Ζεὺς μέν που τό γε οἶδε καὶ ἀθάνατοι θεοὶ ἄλλοι</p>
        <p><a>3.309</a> ὁπποτέρῳ θανάτοιο τέλος πεπρωμένον ἐστίν.</p>
        <p><a>3.310</a> ἦ ῥα καὶ ἐς δίφρον ἄρνας θέτο ἰσόθεος φώς,</p>
        <p><a>3.311</a> ἂν δ' ἄρ' ἔβαιν' αὐτός, κατὰ δ' ἡνία τεῖνεν ὀπίσσω:</p>
        <p><a>3.312</a> πὰρ δέ οἱ Ἀντήνωρ περικαλλέα βήσετο δίφρον.</p>
        <p><a>3.313</a> τὼ μὲν ἄρ' ἄψορροι προτὶ Ἴλιον ἀπονέοντο:</p>
        <p><a>3.314</a> Ἕκτωρ δὲ Πριάμοιο πάϊς καὶ δῖος Ὀδυσσεὺς</p>
        <p><a>3.315</a> χῶρον μὲν πρῶτον διεμέτρεον, αὐτὰρ ἔπειτα</p>
        <p><a>3.316</a> κλήρους ἐν κυνέῃ χαλκήρεϊ πάλλον ἑλόντες,</p>
        <p><a>3.317</a> ὁππότερος δὴ πρόσθεν ἀφείη χάλκεον ἔγχος.</p>
        <p><a>3.318</a> λαοὶ δ' ἠρήσαντο, θεοῖσι δὲ χεῖρας ἀνέσχον,</p>
        <p><a>3.319</a> ὧδε δέ τις εἴπεσκεν Ἀχαιῶν τε Τρώων τε:</p>
        <p><a>3.320</a> Ζεῦ πάτερ Ἴδηθεν μεδέων κύδιστε μέγιστε</p>
        <p><a>3.321</a> ὁππότερος τάδε ἔργα μετ' ἀμφοτέροισιν ἔθηκε,</p>
        <p><a>3.322</a> τὸν δὸς ἀποφθίμενον δῦναι δόμον Ἄϊδος εἴσω,</p>
        <p><a>3.323</a> ἡμῖν δ' αὖ φιλότητα καὶ ὅρκια πιστὰ γενέσθαι.</p>
        <p><a>3.324</a> ὣς ἄρ' ἔφαν, πάλλεν δὲ μέγας κορυθαίολος Ἕκτωρ</p>
        <p><a>3.325</a> ἂψ ὁρόων: Πάριος δὲ θοῶς ἐκ κλῆρος ὄρουσεν.</p>
        <p><a>3.326</a> οἳ μὲν ἔπειθ' ἵζοντο κατὰ στίχας, ἧχι ἑκάστῳ</p>
        <p><a>3.327</a> ἵπποι ἀερσίποδες καὶ ποικίλα τεύχε' ἔκειτο:</p>
        <p><a>3.328</a> αὐτὰρ ὅ γ' ἀμφ' ὤμοισιν ἐδύσετο τεύχεα καλὰ</p>
        <p><a>3.329</a> δῖος Ἀλέξανδρος Ἑλένης πόσις ἠϋκόμοιο.</p>
        <p><a>3.330</a> κνημῖδας μὲν πρῶτα περὶ κνήμῃσιν ἔθηκε</p>
        <p><a>3.331</a> καλάς, ἀργυρέοισιν ἐπισφυρίοις ἀραρυίας:</p>
        <p><a>3.332</a> δεύτερον αὖ θώρηκα περὶ στήθεσσιν ἔδυνεν</p>
        <p><a>3.333</a> οἷο κασιγνήτοιο Λυκάονος: ἥρμοσε δ' αὐτῷ.</p>
        <p><a>3.334</a> ἀμφὶ δ' ἄρ' ὤμοισιν βάλετο ξίφος ἀργυρόηλον</p>
        <p><a>3.335</a> χάλκεον, αὐτὰρ ἔπειτα σάκος μέγα τε στιβαρόν τε:</p>
        <p><a>3.336</a> κρατὶ δ' ἐπ' ἰφθίμῳ κυνέην εὔτυκτον ἔθηκεν</p>
        <p><a>3.337</a> ἵππουριν: δεινὸν δὲ λόφος καθύπερθεν ἔνευεν:</p>
        <p><a>3.338</a> εἵλετο δ' ἄλκιμον ἔγχος, ὅ οἱ παλάμηφιν ἀρήρει.</p>
        <p><a>3.339</a> ὣς δ' αὔτως Μενέλαος ἀρήϊος ἔντε' ἔδυνεν.</p>
        <p><a>3.340</a> οἳ δ' ἐπεὶ οὖν ἑκάτερθεν ὁμίλου θωρήχθησαν,</p>
        <p><a>3.341</a> ἐς μέσσον Τρώων καὶ Ἀχαιῶν ἐστιχόωντο</p>
        <p><a>3.342</a> δεινὸν δερκόμενοι: θάμβος δ' ἔχεν εἰσορόωντας</p>
        <p><a>3.343</a> Τρῶάς θ' ἱπποδάμους καὶ ἐϋκνήμιδας Ἀχαιούς.</p>
        <p><a>3.344</a> καί ῥ' ἐγγὺς στήτην διαμετρητῷ ἐνὶ χώρῳ</p>
        <p><a>3.345</a> σείοντ' ἐγχείας ἀλλήλοισιν κοτέοντε.</p>
        <p><a>3.346</a> πρόσθε δ' Ἀλέξανδρος προΐει δολιχόσκιον ἔγχος,</p>
        <p><a>3.347</a> καὶ βάλεν Ἀτρεΐδαο κατ' ἀσπίδα πάντοσε ἴσην,</p>
        <p><a>3.348</a> οὐδ' ἔρρηξεν χαλκός, ἀνεγνάμφθη δέ οἱ αἰχμὴ</p>
        <p><a>3.349</a> ἀσπίδ' ἐνὶ κρατερῇ: ὃ δὲ δεύτερον ὄρνυτο χαλκῷ</p>
        <p><a>3.350</a> Ἀτρεΐδης Μενέλαος ἐπευξάμενος Διὶ πατρί:</p>
        <p><a>3.351</a> Ζεῦ ἄνα δὸς τίσασθαι ὅ με πρότερος κάκ' ἔοργε</p>
        <p><a>3.352</a> δῖον Ἀλέξανδρον, καὶ ἐμῇς ὑπὸ χερσὶ δάμασσον,</p>
        <p><a>3.353</a> ὄφρα τις ἐρρίγῃσι καὶ ὀψιγόνων ἀνθρώπων</p>
        <p><a>3.354</a> ξεινοδόκον κακὰ ῥέξαι, ὅ κεν φιλότητα παράσχῃ.</p>
        <p><a>3.355</a> ἦ ῥα καὶ ἀμπεπαλὼν προΐει δολιχόσκιον ἔγχος,</p>
        <p><a>3.356</a> καὶ βάλε Πριαμίδαο κατ' ἀσπίδα πάντοσε ἴσην:</p>
        <p><a>3.357</a> διὰ μὲν ἀσπίδος ἦλθε φαεινῆς ὄβριμον ἔγχος,</p>
        <p><a>3.358</a> καὶ διὰ θώρηκος πολυδαιδάλου ἠρήρειστο:</p>
        <p><a>3.359</a> ἀντικρὺ δὲ παραὶ λαπάρην διάμησε χιτῶνα</p>
        <p><a>3.360</a> ἔγχος: ὃ δ' ἐκλίνθη καὶ ἀλεύατο κῆρα μέλαιναν.</p>
        <p><a>3.361</a> Ἀτρεΐδης δὲ ἐρυσσάμενος ξίφος ἀργυρόηλον</p>
        <p><a>3.362</a> πλῆξεν ἀνασχόμενος κόρυθος φάλον: ἀμφὶ δ' ἄρ' αὐτῷ</p>
        <p><a>3.363</a> τριχθά τε καὶ τετραχθὰ διατρυφὲν ἔκπεσε χειρός.</p>
        <p><a>3.364</a> Ἀτρεΐδης δ' ᾤμωξεν ἰδὼν εἰς οὐρανὸν εὐρύν:</p>
        <p><a>3.365</a> Ζεῦ πάτερ οὔ τις σεῖο θεῶν ὀλοώτερος ἄλλος:</p>
        <p><a>3.366</a> ἦ τ' ἐφάμην τίσασθαι Ἀλέξανδρον κακότητος:</p>
        <p><a>3.367</a> νῦν δέ μοι ἐν χείρεσσιν ἄγη ξίφος, ἐκ δέ μοι ἔγχος</p>
        <p><a>3.368</a> ἠΐχθη παλάμηφιν ἐτώσιον, οὐδ' ἔβαλόν μιν.</p>
        <p><a>3.369</a> ἦ καὶ ἐπαΐξας κόρυθος λάβεν ἱπποδασείης,</p>
        <p><a>3.370</a> ἕλκε δ' ἐπιστρέψας μετ' ἐϋκνήμιδας Ἀχαιούς:</p>
        <p><a>3.371</a> ἄγχε δέ μιν πολύκεστος ἱμὰς ἁπαλὴν ὑπὸ δειρήν,</p>
        <p><a>3.372</a> ὅς οἱ ὑπ' ἀνθερεῶνος ὀχεὺς τέτατο τρυφαλείης.</p>
        <p><a>3.373</a> καί νύ κεν εἴρυσσέν τε καὶ ἄσπετον ἤρατο κῦδος,</p>
        <p><a>3.374</a> εἰ μὴ ἄρ' ὀξὺ νόησε Διὸς θυγάτηρ Ἀφροδίτη,</p>
        <p><a>3.375</a> ἥ οἱ ῥῆξεν ἱμάντα βοὸς ἶφι κταμένοιο:</p>
        <p><a>3.376</a> κεινὴ δὲ τρυφάλεια ἅμ' ἕσπετο χειρὶ παχείῃ.</p>
        <p><a>3.377</a> τὴν μὲν ἔπειθ' ἥρως μετ' ἐϋκνήμιδας Ἀχαιοὺς</p>
        <p><a>3.378</a> ῥῖψ' ἐπιδινήσας, κόμισαν δ' ἐρίηρες ἑταῖροι:</p>
        <p><a>3.379</a> αὐτὰρ ὃ ἂψ ἐπόρουσε κατακτάμεναι μενεαίνων</p>
        <p><a>3.380</a> ἔγχεϊ χαλκείῳ: τὸν δ' ἐξήρπαξ' Ἀφροδίτη</p>
        <p><a>3.381</a> ῥεῖα μάλ' ὥς τε θεός, ἐκάλυψε δ' ἄρ' ἠέρι πολλῇ,</p>
        <p><a>3.382</a> κὰδ δ' εἷσ' ἐν θαλάμῳ εὐώδεϊ κηώεντι.</p>
        <p><a>3.383</a> αὐτὴ δ' αὖ Ἑλένην καλέουσ' ἴε: τὴν δὲ κίχανε</p>
        <p><a>3.384</a> πύργῳ ἐφ' ὑψηλῷ, περὶ δὲ Τρῳαὶ ἅλις ἦσαν:</p>
        <p><a>3.385</a> χειρὶ δὲ νεκταρέου ἑανοῦ ἐτίναξε λαβοῦσα,</p>
        <p><a>3.386</a> γρηῒ δέ μιν ἐϊκυῖα παλαιγενέϊ προσέειπεν</p>
        <p><a>3.387</a> εἰροκόμῳ, ἥ οἱ Λακεδαίμονι ναιετοώσῃ</p>
        <p><a>3.388</a> ἤσκειν εἴρια καλά, μάλιστα δέ μιν φιλέεσκε:</p>
        <p><a>3.389</a> τῇ μιν ἐεισαμένη προσεφώνεε δῖ' Ἀφροδίτη:</p>
        <p><a>3.390</a> δεῦρ' ἴθ': Ἀλέξανδρός σε καλεῖ οἶκον δὲ νέεσθαι.</p>
        <p><a>3.391</a> κεῖνος ὅ γ' ἐν θαλάμῳ καὶ δινωτοῖσι λέχεσσι</p>
        <p><a>3.392</a> κάλλεΐ τε στίλβων καὶ εἵμασιν: οὐδέ κε φαίης</p>
        <p><a>3.393</a> ἀνδρὶ μαχεσσάμενον τόν γ' ἐλθεῖν, ἀλλὰ χορὸν δὲ</p>
        <p><a>3.394</a> ἔρχεσθ', ἠὲ χοροῖο νέον λήγοντα καθίζειν.</p>
        <p><a>3.395</a> ὣς φάτο, τῇ δ' ἄρα θυμὸν ἐνὶ στήθεσσιν ὄρινε:</p>
        <p><a>3.396</a> καί ῥ' ὡς οὖν ἐνόησε θεᾶς περικαλλέα δειρὴν</p>
        <p><a>3.397</a> στήθεά θ' ἱμερόεντα καὶ ὄμματα μαρμαίροντα,</p>
        <p><a>3.398</a> θάμβησέν τ' ἄρ' ἔπειτα ἔπος τ' ἔφατ' ἔκ τ' ὀνόμαζε:</p>
        <p><a>3.399</a> δαιμονίη, τί με ταῦτα λιλαίεαι ἠπεροπεύειν;</p>
        <p><a>3.400</a> ἦ πῄ με προτέρω πολίων εὖ ναιομενάων</p>
        <p><a>3.401</a> ἄξεις, ἢ Φρυγίης ἢ Μῃονίης ἐρατεινῆς,</p>
        <p><a>3.402</a> εἴ τίς τοι καὶ κεῖθι φίλος μερόπων ἀνθρώπων:</p>
        <p><a>3.403</a> οὕνεκα δὴ νῦν δῖον Ἀλέξανδρον Μενέλαος</p>
        <p><a>3.404</a> νικήσας ἐθέλει στυγερὴν ἐμὲ οἴκαδ' ἄγεσθαι,</p>
        <p><a>3.405</a> τοὔνεκα δὴ νῦν δεῦρο δολοφρονέουσα παρέστης;</p>
        <p><a>3.406</a> ἧσο παρ' αὐτὸν ἰοῦσα, θεῶν δ' ἀπόεικε κελεύθου,</p>
        <p><a>3.407</a> μηδ' ἔτι σοῖσι πόδεσσιν ὑποστρέψειας Ὄλυμπον,</p>
        <p><a>3.408</a> ἀλλ' αἰεὶ περὶ κεῖνον ὀΐζυε καί ἑ φύλασσε,</p>
        <p><a>3.409</a> εἰς ὅ κέ σ' ἢ ἄλοχον ποιήσεται ἢ ὅ γε δούλην.</p>
        <p><a>3.410</a> κεῖσε δ' ἐγὼν οὐκ εἶμι: νεμεσσητὸν δέ κεν εἴη:</p>
        <p><a>3.411</a> κείνου πορσανέουσα λέχος: Τρῳαὶ δέ μ' ὀπίσσω</p>
        <p><a>3.412</a> πᾶσαι μωμήσονται: ἔχω δ' ἄχε' ἄκριτα θυμῷ.</p>
        <p><a>3.413</a> τὴν δὲ χολωσαμένη προσεφώνεε δῖ' Ἀφροδίτη:</p>
        <p><a>3.414</a> μή μ' ἔρεθε σχετλίη, μὴ χωσαμένη σε μεθείω,</p>
        <p><a>3.415</a> τὼς δέ σ' ἀπεχθήρω ὡς νῦν ἔκπαγλ' ἐφίλησα,</p>
        <p><a>3.416</a> μέσσῳ δ' ἀμφοτέρων μητίσομαι ἔχθεα λυγρὰ</p>
        <p><a>3.417</a> Τρώων καὶ Δαναῶν, σὺ δέ κεν κακὸν οἶτον ὄληαι.</p>
        <p><a>3.418</a> ὣς ἔφατ', ἔδεισεν δ' Ἑλένη Διὸς ἐκγεγαυῖα,</p>
        <p><a>3.419</a> βῆ δὲ κατασχομένη ἑανῷ ἀργῆτι φαεινῷ</p>
        <p><a>3.420</a> σιγῇ, πάσας δὲ Τρῳὰς λάθεν: ἦρχε δὲ δαίμων.</p>
        <p><a>3.421</a> αἳ δ' ὅτ' Ἀλεξάνδροιο δόμον περικαλλέ' ἵκοντο,</p>
        <p><a>3.422</a> ἀμφίπολοι μὲν ἔπειτα θοῶς ἐπὶ ἔργα τράποντο,</p>
        <p><a>3.423</a> ἣ δ' εἰς ὑψόροφον θάλαμον κίε δῖα γυναικῶν.</p>
        <p><a>3.424</a> τῇ δ' ἄρα δίφρον ἑλοῦσα φιλομειδὴς Ἀφροδίτη</p>
        <p><a>3.425</a> ἀντί' Ἀλεξάνδροιο θεὰ κατέθηκε φέρουσα:</p>
        <p><a>3.426</a> ἔνθα κάθιζ' Ἑλένη κούρη Διὸς αἰγιόχοιο</p>
        <p><a>3.427</a> ὄσσε πάλιν κλίνασα, πόσιν δ' ἠνίπαπε μύθῳ:</p>
        <p><a>3.428</a> ἤλυθες ἐκ πολέμου: ὡς ὤφελες αὐτόθ' ὀλέσθαι</p>
        <p><a>3.429</a> ἀνδρὶ δαμεὶς κρατερῷ, ὃς ἐμὸς πρότερος πόσις ἦεν.</p>
        <p><a>3.430</a> ἦ μὲν δὴ πρίν γ' εὔχε' ἀρηϊφίλου Μενελάου</p>
        <p><a>3.431</a> σῇ τε βίῃ καὶ χερσὶ καὶ ἔγχεϊ φέρτερος εἶναι:</p>
        <p><a>3.432</a> ἀλλ' ἴθι νῦν προκάλεσσαι ἀρηΐφιλον Μενέλαον</p>
        <p><a>3.433</a> ἐξαῦτις μαχέσασθαι ἐναντίον: ἀλλά σ' ἔγωγε</p>
        <p><a>3.434</a> παύεσθαι κέλομαι, μηδὲ ξανθῷ Μενελάῳ</p>
        <p><a>3.435</a> ἀντίβιον πόλεμον πολεμίζειν ἠδὲ μάχεσθαι</p>
        <p><a>3.436</a> ἀφραδέως, μή πως τάχ' ὑπ' αὐτοῦ δουρὶ δαμήῃς.</p>
        <p><a>3.437</a> τὴν δὲ Πάρις μύθοισιν ἀμειβόμενος προσέειπε:</p>
        <p><a>3.438</a> μή με γύναι χαλεποῖσιν ὀνείδεσι θυμὸν ἔνιπτε:</p>
        <p><a>3.439</a> νῦν μὲν γὰρ Μενέλαος ἐνίκησεν σὺν Ἀθήνῃ,</p>
        <p><a>3.440</a> κεῖνον δ' αὖτις ἐγώ: πάρα γὰρ θεοί εἰσι καὶ ἡμῖν.</p>
        <p><a>3.441</a> ἀλλ' ἄγε δὴ φιλότητι τραπείομεν εὐνηθέντε:</p>
        <p><a>3.442</a> οὐ γάρ πώ ποτέ μ' ὧδέ γ' ἔρως φρένας ἀμφεκάλυψεν,</p>
        <p><a>3.443</a> οὐδ' ὅτε σε πρῶτον Λακεδαίμονος ἐξ ἐρατεινῆς</p>
        <p><a>3.444</a> ἔπλεον ἁρπάξας ἐν ποντοπόροισι νέεσσι,</p>
        <p><a>3.445</a> νήσῳ δ' ἐν Κραναῇ ἐμίγην φιλότητι καὶ εὐνῇ,</p>
        <p><a>3.446</a> ὥς σεο νῦν ἔραμαι καί με γλυκὺς ἵμερος αἱρεῖ.</p>
        <p><a>3.447</a> ἦ ῥα, καὶ ἄρχε λέχος δὲ κιών: ἅμα δ' εἵπετ' ἄκοιτις.</p>
        <p><a>3.448</a> τὼ μὲν ἄρ' ἐν τρητοῖσι κατεύνασθεν λεχέεσσιν,</p>
        <p><a>3.449</a> Ἀτρεΐδης δ' ἀν' ὅμιλον ἐφοίτα θηρὶ ἐοικὼς</p>
        <p><a>3.450</a> εἴ που ἐσαθρήσειεν Ἀλέξανδρον θεοειδέα.</p>
        <p><a>3.451</a> ἀλλ' οὔ τις δύνατο Τρώων κλειτῶν τ' ἐπικούρων</p>
        <p><a>3.452</a> δεῖξαι Ἀλέξανδρον τότ' ἀρηϊφίλῳ Μενελάῳ:</p>
        <p><a>3.453</a> οὐ μὲν γὰρ φιλότητί γ' ἐκεύθανον εἴ τις ἴδοιτο:</p>
        <p><a>3.454</a> ἶσον γάρ σφιν πᾶσιν ἀπήχθετο κηρὶ μελαίνῃ.</p>
        <p><a>3.455</a> τοῖσι δὲ καὶ μετέειπεν ἄναξ ἀνδρῶν Ἀγαμέμνων:</p>
        <p><a>3.456</a> κέκλυτέ μευ Τρῶες καὶ Δάρδανοι ἠδ' ἐπίκουροι:</p>
        <p><a>3.457</a> νίκη μὲν δὴ φαίνετ' ἀρηϊφίλου Μενελάου,</p>
        <p><a>3.458</a> ὑμεῖς δ' Ἀργείην Ἑλένην καὶ κτήμαθ' ἅμ' αὐτῇ</p>
        <p><a>3.459</a> ἔκδοτε, καὶ τιμὴν ἀποτινέμεν ἥν τιν' ἔοικεν,</p>
        <p><a>3.460</a> ἥ τε καὶ ἐσσομένοισι μετ' ἀνθρώποισι πέληται.</p>
        <p><a>3.461</a> ὣς ἔφατ' Ἀτρεΐδης, ἐπὶ δ' ᾔνεον ἄλλοι Ἀχαιοί.</p>
    </div>
    <div class="bk">
        <h4 class="latin">Book 4</h4>
        <p><a>4.1</a> οἳ δὲ θεοὶ πὰρ Ζηνὶ καθήμενοι ἠγορόωντο</p>
        <p><a>4.2</a> χρυσέῳ ἐν δαπέδῳ, μετὰ δέ σφισι πότνια Ἥβη</p>
        <p><a>4.3</a> νέκταρ ἐοινοχόει: τοὶ δὲ χρυσέοις δεπάεσσι</p>
        <p><a>4.4</a> δειδέχατ' ἀλλήλους, Τρώων πόλιν εἰσορόωντες:</p>
        <p><a>4.5</a> αὐτίκ' ἐπειρᾶτο Κρονίδης ἐρεθιζέμεν Ἥρην</p>
        <p><a>4.6</a> κερτομίοις ἐπέεσσι παραβλήδην ἀγορεύων:</p>
        <p><a>4.7</a> δοιαὶ μὲν Μενελάῳ ἀρηγόνες εἰσὶ θεάων</p>
        <p><a>4.8</a> Ἥρη τ' Ἀργείη καὶ Ἀλαλκομενηῒς Ἀθήνη.</p>
        <p><a>4.9</a> ἀλλ' ἤτοι ταὶ νόσφι καθήμεναι εἰσορόωσαι</p>
        <p><a>4.10</a> τέρπεσθον: τῷ δ' αὖτε φιλομειδὴς Ἀφροδίτη</p>
        <p><a>4.11</a> αἰεὶ παρμέμβλωκε καὶ αὐτοῦ κῆρας ἀμύνει:</p>
        <p><a>4.12</a> καὶ νῦν ἐξεσάωσεν ὀϊόμενον θανέεσθαι.</p>
        <p><a>4.13</a> ἀλλ' ἤτοι νίκη μὲν ἀρηϊφίλου Μενελάου:</p>
        <p><a>4.14</a> ἡμεῖς δὲ φραζώμεθ' ὅπως ἔσται τάδε ἔργα,</p>
        <p><a>4.15</a> ἤ ῥ' αὖτις πόλεμόν τε κακὸν καὶ φύλοπιν αἰνὴν</p>
        <p><a>4.16</a> ὄρσομεν, ἦ φιλότητα μετ' ἀμφοτέροισι βάλωμεν.</p>
        <p><a>4.17</a> εἰ δ' αὖ πως τόδε πᾶσι φίλον καὶ ἡδὺ γένοιτο,</p>
        <p><a>4.18</a> ἤτοι μὲν οἰκέοιτο πόλις Πριάμοιο ἄνακτος,</p>
        <p><a>4.19</a> αὖτις δ' Ἀργείην Ἑλένην Μενέλαος ἄγοιτο.</p>
        <p><a>4.20</a> ὣς ἔφαθ', αἳ δ' ἐπέμυξαν Ἀθηναίη τε καὶ Ἥρη:</p>
        <p><a>4.21</a> πλησίαι αἵ γ' ἥσθην, κακὰ δὲ Τρώεσσι μεδέσθην.</p>
        <p><a>4.22</a> ἤτοι Ἀθηναίη ἀκέων ἦν οὐδέ τι εἶπε</p>
        <p><a>4.23</a> σκυζομένη Διὶ πατρί, χόλος δέ μιν ἄγριος ᾕρει:</p>
        <p><a>4.24</a> Ἥρῃ δ' οὐκ ἔχαδε στῆθος χόλον, ἀλλὰ προσηύδα:</p>
        <p><a>4.25</a> αἰνότατε Κρονίδη ποῖον τὸν μῦθον ἔειπες:</p>
        <p><a>4.26</a> πῶς ἐθέλεις ἅλιον θεῖναι πόνον ἠδ' ἀτέλεστον,</p>
        <p><a>4.27</a> ἱδρῶ θ' ὃν ἵδρωσα μόγῳ, καμέτην δέ μοι ἵπποι</p>
        <p><a>4.28</a> λαὸν ἀγειρούσῃ, Πριάμῳ κακὰ τοῖό τε παισίν.</p>
        <p><a>4.29</a> ἕρδ': ἀτὰρ οὔ τοι πάντες ἐπαινέομεν θεοὶ ἄλλοι.</p>
        <p><a>4.30</a> τὴν δὲ μέγ' ὀχθήσας προσέφη νεφεληγερέτα Ζεύς:</p>
        <p><a>4.31</a> δαιμονίη τί νύ σε Πρίαμος Πριάμοιό τε παῖδες</p>
        <p><a>4.32</a> τόσσα κακὰ ῥέζουσιν, ὅ τ' ἀσπερχὲς μενεαίνεις</p>
        <p><a>4.33</a> Ἰλίου ἐξαλαπάξαι ἐϋκτίμενον πτολίεθρον;</p>
        <p><a>4.34</a> εἰ δὲ σύ γ' εἰσελθοῦσα πύλας καὶ τείχεα μακρὰ</p>
        <p><a>4.35</a> ὠμὸν βεβρώθοις Πρίαμον Πριάμοιό τε παῖδας</p>
        <p><a>4.36</a> ἄλλους τε Τρῶας, τότε κεν χόλον ἐξακέσαιο.</p>
        <p><a>4.37</a> ἕρξον ὅπως ἐθέλεις: μὴ τοῦτό γε νεῖκος ὀπίσσω</p>
        <p><a>4.38</a> σοὶ καὶ ἐμοὶ μέγ' ἔρισμα μετ' ἀμφοτέροισι γένηται.</p>
        <p><a>4.39</a> ἄλλο δέ τοι ἐρέω, σὺ δ' ἐνὶ φρεσὶ βάλλεο σῇσιν:</p>
        <p><a>4.40</a> ὁππότε κεν καὶ ἐγὼ μεμαὼς πόλιν ἐξαλαπάξαι</p>
        <p><a>4.41</a> τὴν ἐθέλω ὅθι τοι φίλοι ἀνέρες ἐγγεγάασι,</p>
        <p><a>4.42</a> μή τι διατρίβειν τὸν ἐμὸν χόλον, ἀλλά μ' ἐᾶσαι:</p>
        <p><a>4.43</a> καὶ γὰρ ἐγὼ σοὶ δῶκα ἑκὼν ἀέκοντί γε θυμῷ:</p>
        <p><a>4.44</a> αἳ γὰρ ὑπ' ἠελίῳ τε καὶ οὐρανῷ ἀστερόεντι</p>
        <p><a>4.45</a> ναιετάουσι πόληες ἐπιχθονίων ἀνθρώπων,</p>
        <p><a>4.46</a> τάων μοι περὶ κῆρι τιέσκετο Ἴλιος ἱρὴ</p>
        <p><a>4.47</a> καὶ Πρίαμος καὶ λαὸς ἐϋμμελίω Πριάμοιο.</p>
        <p><a>4.48</a> οὐ γάρ μοί ποτε βωμὸς ἐδεύετο δαιτὸς ἐΐσης</p>
        <p><a>4.49</a> λοιβῆς τε κνίσης τε: τὸ γὰρ λάχομεν γέρας ἡμεῖς.</p>
        <p><a>4.50</a> τὸν δ' ἠμείβετ' ἔπειτα βοῶπις πότνια Ἥρη:</p>
        <p><a>4.51</a> ἤτοι ἐμοὶ τρεῖς μὲν πολὺ φίλταταί εἰσι πόληες</p>
        <p><a>4.52</a> Ἄργός τε Σπάρτη τε καὶ εὐρυάγυια Μυκήνη:</p>
        <p><a>4.53</a> τὰς διαπέρσαι ὅτ' ἄν τοι ἀπέχθωνται περὶ κῆρι:</p>
        <p><a>4.54</a> τάων οὔ τοι ἐγὼ πρόσθ' ἵσταμαι οὐδὲ μεγαίρω.</p>
        <p><a>4.55</a> εἴ περ γὰρ φθονέω τε καὶ οὐκ εἰῶ διαπέρσαι,</p>
        <p><a>4.56</a> οὐκ ἀνύω φθονέουσ' ἐπεὶ ἦ πολὺ φέρτερός ἐσσι.</p>
        <p><a>4.57</a> ἀλλὰ χρὴ καὶ ἐμὸν θέμεναι πόνον οὐκ ἀτέλεστον:</p>
        <p><a>4.58</a> καὶ γὰρ ἐγὼ θεός εἰμι, γένος δέ μοι ἔνθεν ὅθεν σοί,</p>
        <p><a>4.59</a> καί με πρεσβυτάτην τέκετο Κρόνος ἀγκυλομήτης,</p>
        <p><a>4.60</a> ἀμφότερον γενεῇ τε καὶ οὕνεκα σὴ παράκοιτις</p>
        <p><a>4.61</a> κέκλημαι, σὺ δὲ πᾶσι μετ' ἀθανάτοισιν ἀνάσσεις.</p>
        <p><a>4.62</a> ἀλλ' ἤτοι μὲν ταῦθ' ὑποείξομεν ἀλλήλοισι,</p>
        <p><a>4.63</a> σοὶ μὲν ἐγώ, σὺ δ' ἐμοί: ἐπὶ δ' ἕψονται θεοὶ ἄλλοι</p>
        <p><a>4.64</a> ἀθάνατοι: σὺ δὲ θᾶσσον Ἀθηναίῃ ἐπιτεῖλαι</p>
        <p><a>4.65</a> ἐλθεῖν ἐς Τρώων καὶ Ἀχαιῶν φύλοπιν αἰνήν,</p>
        <p><a>4.66</a> πειρᾶν δ' ὥς κε Τρῶες ὑπερκύδαντας Ἀχαιοὺς</p>
        <p><a>4.67</a> ἄρξωσι πρότεροι ὑπὲρ ὅρκια δηλήσασθαι.</p>
        <p><a>4.68</a> ὣς ἔφατ', οὐδ' ἀπίθησε πατὴρ ἀνδρῶν τε θεῶν τε:</p>
        <p><a>4.69</a> αὐτίκ' Ἀθηναίην ἔπεα πτερόεντα προσηύδα:</p>
        <p><a>4.70</a> αἶψα μάλ' ἐς στρατὸν ἐλθὲ μετὰ Τρῶας καὶ Ἀχαιούς,</p>
        <p><a>4.71</a> πειρᾶν δ' ὥς κε Τρῶες ὑπερκύδαντας Ἀχαιοὺς</p>
        <p><a>4.72</a> ἄρξωσι πρότεροι ὑπὲρ ὅρκια δηλήσασθαι.</p>
        <p><a>4.73</a> ὣς εἰπὼν ὄτρυνε πάρος μεμαυῖαν Ἀθήνην,</p>
        <p><a>4.74</a> βῆ δὲ κατ' Οὐλύμποιο καρήνων ἀΐξασα.</p>
        <p><a>4.75</a> οἷον δ' ἀστέρα ἧκε Κρόνου πάϊς ἀγκυλομήτεω</p>
        <p><a>4.76</a> ἢ ναύτῃσι τέρας ἠὲ στρατῷ εὐρέϊ λαῶν</p>
        <p><a>4.77</a> λαμπρόν: τοῦ δέ τε πολλοὶ ἀπὸ σπινθῆρες ἵενται:</p>
        <p><a>4.78</a> τῷ ἐϊκυῖ' ἤϊξεν ἐπὶ χθόνα Παλλὰς Ἀθήνη,</p>
        <p><a>4.79</a> κὰδ δ' ἔθορ' ἐς μέσσον: θάμβος δ' ἔχεν εἰσορόωντας</p>
        <p><a>4.80</a> Τρῶάς θ' ἱπποδάμους καὶ ἐϋκνήμιδας Ἀχαιούς:</p>
        <p><a>4.81</a> ὧδε δέ τις εἴπεσκεν ἰδὼν ἐς πλησίον ἄλλον:</p>
        <p><a>4.82</a> ἦ ῥ' αὖτις πόλεμός τε κακὸς καὶ φύλοπις αἰνὴ</p>
        <p><a>4.83</a> ἔσσεται, ἢ φιλότητα μετ' ἀμφοτέροισι τίθησι</p>
        <p><a>4.84</a> Ζεύς, ὅς τ' ἀνθρώπων ταμίης πολέμοιο τέτυκται.</p>
        <p><a>4.85</a> ὣς ἄρα τις εἴπεσκεν Ἀχαιῶν τε Τρώων τε.</p>
        <p><a>4.86</a> ἣ δ' ἀνδρὶ ἰκέλη Τρώων κατεδύσεθ' ὅμιλον</p>
        <p><a>4.87</a> Λαοδόκῳ Ἀντηνορίδῃ κρατερῷ αἰχμητῇ,</p>
        <p><a>4.88</a> Πάνδαρον ἀντίθεον διζημένη εἴ που ἐφεύροι.</p>
        <p><a>4.89</a> εὗρε Λυκάονος υἱὸν ἀμύμονά τε κρατερόν τε</p>
        <p><a>4.90</a> ἑσταότ': ἀμφὶ δέ μιν κρατεραὶ στίχες ἀσπιστάων</p>
        <p><a>4.91</a> λαῶν, οἵ οἱ ἕποντο ἀπ' Αἰσήποιο ῥοάων:</p>
        <p><a>4.92</a> ἀγχοῦ δ' ἱσταμένη ἔπεα πτερόεντα προσηύδα:</p>
        <p><a>4.93</a> ἦ ῥά νύ μοί τι πίθοιο Λυκάονος υἱὲ δαΐφρον.</p>
        <p><a>4.94</a> τλαίης κεν Μενελάῳ ἐπιπροέμεν ταχὺν ἰόν,</p>
        <p><a>4.95</a> πᾶσι δέ κε Τρώεσσι χάριν καὶ κῦδος ἄροιο,</p>
        <p><a>4.96</a> ἐκ πάντων δὲ μάλιστα Ἀλεξάνδρῳ βασιλῆϊ.</p>
        <p><a>4.97</a> τοῦ κεν δὴ πάμπρωτα παρ' ἀγλαὰ δῶρα φέροιο,</p>
        <p><a>4.98</a> αἴ κεν ἴδῃ Μενέλαον ἀρήϊον Ἀτρέος υἱὸν</p>
        <p><a>4.99</a> σῷ βέλεϊ δμηθέντα πυρῆς ἐπιβάντ' ἀλεγεινῆς.</p>
        <p><a>4.100</a> ἀλλ' ἄγ' ὀΐστευσον Μενελάου κυδαλίμοιο,</p>
        <p><a>4.101</a> εὔχεο δ' Ἀπόλλωνι Λυκηγενέϊ κλυτοτόξῳ</p>
        <p><a>4.102</a> ἀρνῶν πρωτογόνων ῥέξειν κλειτὴν ἑκατόμβην</p>
        <p><a>4.103</a> οἴκαδε νοστήσας ἱερῆς εἰς ἄστυ Ζελείης.</p>
        <p><a>4.104</a> ὣς φάτ' Ἀθηναίη, τῷ δὲ φρένας ἄφρονι πεῖθεν:</p>
        <p><a>4.105</a> αὐτίκ' ἐσύλα τόξον ἐΰξοον ἰξάλου αἰγὸς</p>
        <p><a>4.106</a> ἀγρίου, ὅν ῥά ποτ' αὐτὸς ὑπὸ στέρνοιο τυχήσας</p>
        <p><a>4.107</a> πέτρης ἐκβαίνοντα δεδεγμένος ἐν προδοκῇσι</p>
        <p><a>4.108</a> βεβλήκει πρὸς στῆθος: ὃ δ' ὕπτιος ἔμπεσε πέτρῃ.</p>
        <p><a>4.109</a> τοῦ κέρα ἐκ κεφαλῆς ἑκκαιδεκάδωρα πεφύκει:</p>
        <p><a>4.110</a> καὶ τὰ μὲν ἀσκήσας κεραοξόος ἤραρε τέκτων,</p>
        <p><a>4.111</a> πᾶν δ' εὖ λειήνας χρυσέην ἐπέθηκε κορώνην.</p>
        <p><a>4.112</a> καὶ τὸ μὲν εὖ κατέθηκε τανυσσάμενος ποτὶ γαίῃ</p>
        <p><a>4.113</a> ἀγκλίνας: πρόσθεν δὲ σάκεα σχέθον ἐσθλοὶ ἑταῖροι</p>
        <p><a>4.114</a> μὴ πρὶν ἀναΐξειαν ἀρήϊοι υἷες Ἀχαιῶν</p>
        <p><a>4.115</a> πρὶν βλῆσθαι Μενέλαον ἀρήϊον Ἀτρέος υἱόν.</p>
        <p><a>4.116</a> αὐτὰρ ὁ σύλα πῶμα φαρέτρης, ἐκ δ' ἕλετ' ἰὸν</p>
        <p><a>4.117</a> ἀβλῆτα πτερόεντα μελαινέων ἕρμ' ὀδυνάων:</p>
        <p><a>4.118</a> αἶψα δ' ἐπὶ νευρῇ κατεκόσμει πικρὸν ὀϊστόν,</p>
        <p><a>4.119</a> εὔχετο δ' Ἀπόλλωνι Λυκηγενέϊ κλυτοτόξῳ</p>
        <p><a>4.120</a> ἀρνῶν πρωτογόνων ῥέξειν κλειτὴν ἑκατόμβην</p>
        <p><a>4.121</a> οἴκαδε νοστήσας ἱερῆς εἰς ἄστυ Ζελείης.</p>
        <p><a>4.122</a> ἕλκε δ' ὁμοῦ γλυφίδας τε λαβὼν καὶ νεῦρα βόεια:</p>
        <p><a>4.123</a> νευρὴν μὲν μαζῷ πέλασεν, τόξῳ δὲ σίδηρον.</p>
        <p><a>4.124</a> αὐτὰρ ἐπεὶ δὴ κυκλοτερὲς μέγα τόξον ἔτεινε,</p>
        <p><a>4.125</a> λίγξε βιός, νευρὴ δὲ μέγ' ἴαχεν, ἆλτο δ' ὀϊστὸς</p>
        <p><a>4.126</a> ὀξυβελὴς καθ' ὅμιλον ἐπιπτέσθαι μενεαίνων.</p>
        <p><a>4.127</a> οὐδὲ σέθεν Μενέλαε θεοὶ μάκαρες λελάθοντο</p>
        <p><a>4.128</a> ἀθάνατοι, πρώτη δὲ Διὸς θυγάτηρ ἀγελείη,</p>
        <p><a>4.129</a> ἥ τοι πρόσθε στᾶσα βέλος ἐχεπευκὲς ἄμυνεν.</p>
        <p><a>4.130</a> ἣ δὲ τόσον μὲν ἔεργεν ἀπὸ χροὸς ὡς ὅτε μήτηρ</p>
        <p><a>4.131</a> παιδὸς ἐέργῃ μυῖαν ὅθ' ἡδέϊ λέξεται ὕπνῳ,</p>
        <p><a>4.132</a> αὐτὴ δ' αὖτ' ἴθυνεν ὅθι ζωστῆρος ὀχῆες</p>
        <p><a>4.133</a> χρύσειοι σύνεχον καὶ διπλόος ἤντετο θώρηξ.</p>
        <p><a>4.134</a> ἐν δ' ἔπεσε ζωστῆρι ἀρηρότι πικρὸς ὀϊστός:</p>
        <p><a>4.135</a> διὰ μὲν ἂρ ζωστῆρος ἐλήλατο δαιδαλέοιο,</p>
        <p><a>4.136</a> καὶ διὰ θώρηκος πολυδαιδάλου ἠρήρειστο</p>
        <p><a>4.137</a> μίτρης θ', ἣν ἐφόρει ἔρυμα χροὸς ἕρκος ἀκόντων,</p>
        <p><a>4.138</a> ἥ οἱ πλεῖστον ἔρυτο: διὰ πρὸ δὲ εἴσατο καὶ τῆς.</p>
        <p><a>4.139</a> ἀκρότατον δ' ἄρ' ὀϊστὸς ἐπέγραψε χρόα φωτός:</p>
        <p><a>4.140</a> αὐτίκα δ' ἔρρεεν αἷμα κελαινεφὲς ἐξ ὠτειλῆς.</p>
        <p><a>4.141</a> ὡς δ' ὅτε τίς τ' ἐλέφαντα γυνὴ φοίνικι μιήνῃ</p>
        <p><a>4.142</a> Μῃονὶς ἠὲ Κάειρα παρήϊον ἔμμεναι ἵππων:</p>
        <p><a>4.143</a> κεῖται δ' ἐν θαλάμῳ, πολέες τέ μιν ἠρήσαντο</p>
        <p><a>4.144</a> ἱππῆες φορέειν: βασιλῆϊ δὲ κεῖται ἄγαλμα,</p>
        <p><a>4.145</a> ἀμφότερον κόσμός θ' ἵππῳ ἐλατῆρί τε κῦδος:</p>
        <p><a>4.146</a> τοῖοί τοι Μενέλαε μιάνθην αἵματι μηροὶ</p>
        <p><a>4.147</a> εὐφυέες κνῆμαί τε ἰδὲ σφυρὰ κάλ' ὑπένερθε.</p>
        <p><a>4.148</a> ῥίγησεν δ' ἄρ' ἔπειτα ἄναξ ἀνδρῶν Ἀγαμέμνων</p>
        <p><a>4.149</a> ὡς εἶδεν μέλαν αἷμα καταρρέον ἐξ ὠτειλῆς:</p>
        <p><a>4.150</a> ῥίγησεν δὲ καὶ αὐτὸς ἀρηΐφιλος Μενέλαος.</p>
        <p><a>4.151</a> ὡς δὲ ἴδεν νεῦρόν τε καὶ ὄγκους ἐκτὸς ἐόντας</p>
        <p><a>4.152</a> ἄψορρόν οἱ θυμὸς ἐνὶ στήθεσσιν ἀγέρθη.</p>
        <p><a>4.153</a> τοῖς δὲ βαρὺ στενάχων μετέφη κρείων Ἀγαμέμνων</p>
        <p><a>4.154</a> χειρὸς ἔχων Μενέλαον, ἐπεστενάχοντο δ' ἑταῖροι:</p>
        <p><a>4.155</a> φίλε κασίγνητε θάνατόν νύ τοι ὅρκι' ἔταμνον</p>
        <p><a>4.156</a> οἶον προστήσας πρὸ Ἀχαιῶν Τρωσὶ μάχεσθαι,</p>
        <p><a>4.157</a> ὥς σ' ἔβαλον Τρῶες, κατὰ δ' ὅρκια πιστὰ πάτησαν.</p>
        <p><a>4.158</a> οὐ μέν πως ἅλιον πέλει ὅρκιον αἷμά τε ἀρνῶν</p>
        <p><a>4.159</a> σπονδαί τ' ἄκρητοι καὶ δεξιαὶ ᾗς ἐπέπιθμεν.</p>
        <p><a>4.160</a> εἴ περ γάρ τε καὶ αὐτίκ' Ὀλύμπιος οὐκ ἐτέλεσσεν,</p>
        <p><a>4.161</a> ἔκ τε καὶ ὀψὲ τελεῖ, σύν τε μεγάλῳ ἀπέτισαν</p>
        <p><a>4.162</a> σὺν σφῇσιν κεφαλῇσι γυναιξί τε καὶ τεκέεσσιν.</p>
        <p><a>4.163</a> εὖ γὰρ ἐγὼ τόδε οἶδα κατὰ φρένα καὶ κατὰ θυμόν:</p>
        <p><a>4.164</a> ἔσσεται ἦμαρ ὅτ' ἄν ποτ' ὀλώλῃ Ἴλιος ἱρὴ</p>
        <p><a>4.165</a> καὶ Πρίαμος καὶ λαὸς ἐϋμμελίω Πριάμοιο,</p>
        <p><a>4.166</a> Ζεὺς δέ σφι Κρονίδης ὑψίζυγος αἰθέρι ναίων</p>
        <p><a>4.167</a> αὐτὸς ἐπισσείῃσιν ἐρεμνὴν αἰγίδα πᾶσι</p>
        <p><a>4.168</a> τῆσδ' ἀπάτης κοτέων: τὰ μὲν ἔσσεται οὐκ ἀτέλεστα:</p>
        <p><a>4.169</a> ἀλλά μοι αἰνὸν ἄχος σέθεν ἔσσεται ὦ Μενέλαε</p>
        <p><a>4.170</a> αἴ κε θάνῃς καὶ πότμον ἀναπλήσῃς βιότοιο.</p>
        <p><a>4.171</a> καί κεν ἐλέγχιστος πολυδίψιον Ἄργος ἱκοίμην:</p>
        <p><a>4.172</a> αὐτίκα γὰρ μνήσονται Ἀχαιοὶ πατρίδος αἴης:</p>
        <p><a>4.173</a> κὰδ δέ κεν εὐχωλὴν Πριάμῳ καὶ Τρωσὶ λίποιμεν</p>
        <p><a>4.174</a> Ἀργείην Ἑλένην: σέο δ' ὀστέα πύσει ἄρουρα</p>
        <p><a>4.175</a> κειμένου ἐν Τροίῃ ἀτελευτήτῳ ἐπὶ ἔργῳ.</p>
        <p><a>4.176</a> καί κέ τις ὧδ' ἐρέει Τρώων ὑπερηνορεόντων</p>
        <p><a>4.177</a> τύμβῳ ἐπιθρῴσκων Μενελάου κυδαλίμοιο:</p>
        <p><a>4.178</a> αἴθ' οὕτως ἐπὶ πᾶσι χόλον τελέσει' Ἀγαμέμνων,</p>
        <p><a>4.179</a> ὡς καὶ νῦν ἅλιον στρατὸν ἤγαγεν ἐνθάδ' Ἀχαιῶν,</p>
        <p><a>4.180</a> καὶ δὴ ἔβη οἶκον δὲ φίλην ἐς πατρίδα γαῖαν</p>
        <p><a>4.181</a> σὺν κεινῇσιν νηυσὶ λιπὼν ἀγαθὸν Μενέλαον.</p>
        <p><a>4.182</a> ὥς ποτέ τις ἐρέει: τότε μοι χάνοι εὐρεῖα χθών.</p>
        <p><a>4.183</a> τὸν δ' ἐπιθαρσύνων προσέφη ξανθὸς Μενέλαος:</p>
        <p><a>4.184</a> θάρσει, μηδέ τί πω δειδίσσεο λαὸν Ἀχαιῶν:</p>
        <p><a>4.185</a> οὐκ ἐν καιρίῳ ὀξὺ πάγη βέλος, ἀλλὰ πάροιθεν</p>
        <p><a>4.186</a> εἰρύσατο ζωστήρ τε παναίολος ἠδ' ὑπένερθε</p>
        <p><a>4.187</a> ζῶμά τε καὶ μίτρη, τὴν χαλκῆες κάμον ἄνδρες.</p>
        <p><a>4.188</a> τὸν δ' ἀπαμειβόμενος προσέφη κρείων Ἀγαμέμνων:</p>
        <p><a>4.189</a> αἲ γὰρ δὴ οὕτως εἴη φίλος ὦ Μενέλαε:</p>
        <p><a>4.190</a> ἕλκος δ' ἰητὴρ ἐπιμάσσεται ἠδ' ἐπιθήσει</p>
        <p><a>4.191</a> φάρμαχ' ἅ κεν παύσῃσι μελαινάων ὀδυνάων.</p>
        <p><a>4.192</a> ἦ καὶ Ταλθύβιον θεῖον κήρυκα προσηύδα:</p>
        <p><a>4.193</a> Ταλθύβι' ὅττι τάχιστα Μαχάονα δεῦρο κάλεσσον</p>
        <p><a>4.194</a> φῶτ' Ἀσκληπιοῦ υἱὸν ἀμύμονος ἰητῆρος,</p>
        <p><a>4.195</a> ὄφρα ἴδῃ Μενέλαον ἀρήϊον Ἀτρέος υἱόν,</p>
        <p><a>4.196</a> ὅν τις ὀϊστεύσας ἔβαλεν τόξων ἐῢ εἰδὼς</p>
        <p><a>4.197</a> Τρώων ἢ Λυκίων, τῷ μὲν κλέος, ἄμμι δὲ πένθος.</p>
        <p><a>4.198</a> ὣς ἔφατ', οὐδ' ἄρα οἱ κῆρυξ ἀπίθησεν ἀκούσας,</p>
        <p><a>4.199</a> βῆ δ' ἰέναι κατὰ λαὸν Ἀχαιῶν χαλκοχιτώνων</p>
        <p><a>4.200</a> παπταίνων ἥρωα Μαχάονα: τὸν δὲ νόησεν</p>
        <p><a>4.201</a> ἑσταότ': ἀμφὶ δέ μιν κρατεραὶ στίχες ἀσπιστάων</p>
        <p><a>4.202</a> λαῶν, οἵ οἱ ἕποντο Τρίκης ἐξ ἱπποβότοιο.</p>
        <p><a>4.203</a> ἀγχοῦ δ' ἱστάμενος ἔπεα πτερόεντα προσηύδα:</p>
        <p><a>4.204</a> ὄρσ' Ἀσκληπιάδη, καλέει κρείων Ἀγαμέμνων,</p>
        <p><a>4.205</a> ὄφρα ἴδῃς Μενέλαον ἀρήϊον ἀρχὸν Ἀχαιῶν,</p>
        <p><a>4.206</a> ὅν τις ὀϊστεύσας ἔβαλεν τόξων ἐῢ εἰδὼς</p>
        <p><a>4.207</a> Τρώων ἢ Λυκίων, τῷ μὲν κλέος, ἄμμι δὲ πένθος.</p>
        <p><a>4.208</a> ὣς φάτο, τῷ δ' ἄρα θυμὸν ἐνὶ στήθεσσιν ὄρινε:</p>
        <p><a>4.209</a> βὰν δ' ἰέναι καθ' ὅμιλον ἀνὰ στρατὸν εὐρὺν Ἀχαιῶν.</p>
        <p><a>4.210</a> ἀλλ' ὅτε δή ῥ' ἵκανον ὅθι ξανθὸς Μενέλαος</p>
        <p><a>4.211</a> βλήμενος ἦν, περὶ δ' αὐτὸν ἀγηγέραθ' ὅσσοι ἄριστοι</p>
        <p><a>4.212</a> κυκλόσ', ὃ δ' ἐν μέσσοισι παρίστατο ἰσόθεος φώς,</p>
        <p><a>4.213</a> αὐτίκα δ' ἐκ ζωστῆρος ἀρηρότος ἕλκεν ὀϊστόν:</p>
        <p><a>4.214</a> τοῦ δ' ἐξελκομένοιο πάλιν ἄγεν ὀξέες ὄγκοι.</p>
        <p><a>4.215</a> λῦσε δέ οἱ ζωστῆρα παναίολον ἠδ' ὑπένερθε</p>
        <p><a>4.216</a> ζῶμά τε καὶ μίτρην, τὴν χαλκῆες κάμον ἄνδρες.</p>
        <p><a>4.217</a> αὐτὰρ ἐπεὶ ἴδεν ἕλκος ὅθ' ἔμπεσε πικρὸς ὀϊστός,</p>
        <p><a>4.218</a> αἷμ' ἐκμυζήσας ἐπ' ἄρ' ἤπια φάρμακα εἰδὼς</p>
        <p><a>4.219</a> πάσσε, τά οἵ ποτε πατρὶ φίλα φρονέων πόρε Χείρων.</p>
        <p><a>4.220</a> ὄφρα τοὶ ἀμφεπένοντο βοὴν ἀγαθὸν Μενέλαον,</p>
        <p><a>4.221</a> τόφρα δ' ἐπὶ Τρώων στίχες ἤλυθον ἀσπιστάων:</p>
        <p><a>4.222</a> οἳ δ' αὖτις κατὰ τεύχε' ἔδυν, μνήσαντο δὲ χάρμης.</p>
        <p><a>4.223</a> ἔνθ' οὐκ ἂν βρίζοντα ἴδοις Ἀγαμέμνονα δῖον</p>
        <p><a>4.224</a> οὐδὲ καταπτώσσοντ' οὐδ' οὐκ ἐθέλοντα μάχεσθαι,</p>
        <p><a>4.225</a> ἀλλὰ μάλα σπεύδοντα μάχην ἐς κυδιάνειραν.</p>
        <p><a>4.226</a> ἵππους μὲν γὰρ ἔασε καὶ ἅρματα ποικίλα χαλκῷ:</p>
        <p><a>4.227</a> καὶ τοὺς μὲν θεράπων ἀπάνευθ' ἔχε φυσιόωντας</p>
        <p><a>4.228</a> Εὐρυμέδων υἱὸς Πτολεμαίου Πειραΐδαο:</p>
        <p><a>4.229</a> τῷ μάλα πόλλ' ἐπέτελλε παρισχέμεν ὁππότε κέν μιν</p>
        <p><a>4.230</a> γυῖα λάβῃ κάματος πολέας διὰ κοιρανέοντα:</p>
        <p><a>4.231</a> αὐτὰρ ὃ πεζὸς ἐὼν ἐπεπωλεῖτο στίχας ἀνδρῶν:</p>
        <p><a>4.232</a> καί ῥ' οὓς μὲν σπεύδοντας ἴδοι Δαναῶν ταχυπώλων,</p>
        <p><a>4.233</a> τοὺς μάλα θαρσύνεσκε παριστάμενος ἐπέεσσιν:</p>
        <p><a>4.234</a> Ἀργεῖοι μή πώ τι μεθίετε θούριδος ἀλκῆς:</p>
        <p><a>4.235</a> οὐ γὰρ ἐπὶ ψευδέσσι πατὴρ Ζεὺς ἔσσετ' ἀρωγός,</p>
        <p><a>4.236</a> ἀλλ' οἵ περ πρότεροι ὑπὲρ ὅρκια δηλήσαντο</p>
        <p><a>4.237</a> τῶν ἤτοι αὐτῶν τέρενα χρόα γῦπες ἔδονται,</p>
        <p><a>4.238</a> ἡμεῖς αὖτ' ἀλόχους τε φίλας καὶ νήπια τέκνα</p>
        <p><a>4.239</a> ἄξομεν ἐν νήεσσιν, ἐπὴν πτολίεθρον ἕλωμεν.</p>
        <p><a>4.240</a> οὕς τινας αὖ μεθιέντας ἴδοι στυγεροῦ πολέμοιο,</p>
        <p><a>4.241</a> τοὺς μάλα νεικείεσκε χολωτοῖσιν ἐπέεσσιν:</p>
        <p><a>4.242</a> Ἀργεῖοι ἰόμωροι ἐλεγχέες οὔ νυ σέβεσθε;</p>
        <p><a>4.243</a> τίφθ' οὕτως ἔστητε τεθηπότες ἠΰτε νεβροί,</p>
        <p><a>4.244</a> αἵ τ' ἐπεὶ οὖν ἔκαμον πολέος πεδίοιο θέουσαι</p>
        <p><a>4.245</a> ἑστᾶσ', οὐδ' ἄρα τίς σφι μετὰ φρεσὶ γίγνεται ἀλκή:</p>
        <p><a>4.246</a> ὣς ὑμεῖς ἔστητε τεθηπότες οὐδὲ μάχεσθε.</p>
        <p><a>4.247</a> ἦ μένετε Τρῶας σχεδὸν ἐλθέμεν ἔνθά τε νῆες</p>
        <p><a>4.248</a> εἰρύατ' εὔπρυμνοι πολιῆς ἐπὶ θινὶ θαλάσσης,</p>
        <p><a>4.249</a> ὄφρα ἴδητ' αἴ κ' ὔμμιν ὑπέρσχῃ χεῖρα Κρονίων;</p>
        <p><a>4.250</a> ὣς ὅ γε κοιρανέων ἐπεπωλεῖτο στίχας ἀνδρῶν:</p>
        <p><a>4.251</a> ἦλθε δ' ἐπὶ Κρήτεσσι κιὼν ἀνὰ οὐλαμὸν ἀνδρῶν.</p>
        <p><a>4.252</a> οἳ δ' ἀμφ' Ἰδομενῆα δαΐφρονα θωρήσσοντο:</p>
        <p><a>4.253</a> Ἰδομενεὺς μὲν ἐνὶ προμάχοις συῒ εἴκελος ἀλκήν,</p>
        <p><a>4.254</a> Μηριόνης δ' ἄρα οἱ πυμάτας ὄτρυνε φάλαγγας.</p>
        <p><a>4.255</a> τοὺς δὲ ἰδὼν γήθησεν ἄναξ ἀνδρῶν Ἀγαμέμνων,</p>
        <p><a>4.256</a> αὐτίκα δ' Ἰδομενῆα προσηύδα μειλιχίοισιν:</p>
        <p><a>4.257</a> Ἰδομενεῦ περὶ μέν σε τίω Δαναῶν ταχυπώλων</p>
        <p><a>4.258</a> ἠμὲν ἐνὶ πτολέμῳ ἠδ' ἀλλοίῳ ἐπὶ ἔργῳ</p>
        <p><a>4.259</a> ἠδ' ἐν δαίθ', ὅτε πέρ τε γερούσιον αἴθοπα οἶνον</p>
        <p><a>4.260</a> Ἀργείων οἳ ἄριστοι ἐνὶ κρητῆρι κέρωνται.</p>
        <p><a>4.261</a> εἴ περ γάρ τ' ἄλλοι γε κάρη κομόωντες Ἀχαιοὶ</p>
        <p><a>4.262</a> δαιτρὸν πίνωσιν, σὸν δὲ πλεῖον δέπας αἰεὶ</p>
        <p><a>4.263</a> ἕστηχ', ὥς περ ἐμοί, πιέειν ὅτε θυμὸς ἀνώγοι.</p>
        <p><a>4.264</a> ἀλλ' ὄρσευ πόλεμον δ' οἷος πάρος εὔχεαι εἶναι.</p>
        <p><a>4.265</a> τὸν δ' αὖτ' Ἰδομενεὺς Κρητῶν ἀγὸς ἀντίον ηὔδα:</p>
        <p><a>4.266</a> Ἀτρεΐδη μάλα μέν τοι ἐγὼν ἐρίηρος ἑταῖρος</p>
        <p><a>4.267</a> ἔσσομαι, ὡς τὸ πρῶτον ὑπέστην καὶ κατένευσα:</p>
        <p><a>4.268</a> ἀλλ' ἄλλους ὄτρυνε κάρη κομόωντας Ἀχαιοὺς</p>
        <p><a>4.269</a> ὄφρα τάχιστα μαχώμεθ', ἐπεὶ σύν γ' ὅρκι' ἔχευαν</p>
        <p><a>4.270</a> Τρῶες: τοῖσιν δ' αὖ θάνατος καὶ κήδε' ὀπίσσω</p>
        <p><a>4.271</a> ἔσσετ' ἐπεὶ πρότεροι ὑπὲρ ὅρκια δηλήσαντο.</p>
        <p><a>4.272</a> ὣς ἔφατ', Ἀτρεΐδης δὲ παρῴχετο γηθόσυνος κῆρ:</p>
        <p><a>4.273</a> ἦλθε δ' ἐπ' Αἰάντεσσι κιὼν ἀνὰ οὐλαμὸν ἀνδρῶν:</p>
        <p><a>4.274</a> τὼ δὲ κορυσσέσθην, ἅμα δὲ νέφος εἵπετο πεζῶν.</p>
        <p><a>4.275</a> ὡς δ' ὅτ' ἀπὸ σκοπιῆς εἶδεν νέφος αἰπόλος ἀνὴρ</p>
        <p><a>4.276</a> ἐρχόμενον κατὰ πόντον ὑπὸ Ζεφύροιο ἰωῆς:</p>
        <p><a>4.277</a> τῷ δέ τ' ἄνευθεν ἐόντι μελάντερον ἠΰτε πίσσα</p>
        <p><a>4.278</a> φαίνετ' ἰὸν κατὰ πόντον, ἄγει δέ τε λαίλαπα πολλήν,</p>
        <p><a>4.279</a> ῥίγησέν τε ἰδών, ὑπό τε σπέος ἤλασε μῆλα:</p>
        <p><a>4.280</a> τοῖαι ἅμ' Αἰάντεσσι διοτρεφέων αἰζηῶν</p>
        <p><a>4.281</a> δήϊον ἐς πόλεμον πυκιναὶ κίνυντο φάλαγγες</p>
        <p><a>4.282</a> κυάνεαι, σάκεσίν τε καὶ ἔγχεσι πεφρικυῖαι.</p>
        <p><a>4.283</a> καὶ τοὺς μὲν γήθησεν ἰδὼν κρείων Ἀγαμέμνων,</p>
        <p><a>4.284</a> καί σφεας φωνήσας ἔπεα πτερόεντα προσηύδα:</p>
        <p><a>4.285</a> Αἴαντ' Ἀργείων ἡγήτορε χαλκοχιτώνων,</p>
        <p><a>4.286</a> σφῶϊ μέν: οὐ γὰρ ἔοικ' ὀτρυνέμεν: οὔ τι κελεύω:</p>
        <p><a>4.287</a> αὐτὼ γὰρ μάλα λαὸν ἀνώγετον ἶφι μάχεσθαι.</p>
        <p><a>4.288</a> αἲ γὰρ Ζεῦ τε πάτερ καὶ Ἀθηναίη καὶ Ἄπολλον</p>
        <p><a>4.289</a> τοῖος πᾶσιν θυμὸς ἐνὶ στήθεσσι γένοιτο:</p>
        <p><a>4.290</a> τώ κε τάχ' ἠμύσειε πόλις Πριάμοιο ἄνακτος</p>
        <p><a>4.291</a> χερσὶν ὑφ' ἡμετέρῃσιν ἁλοῦσά τε περθομένη τε.</p>
        <p><a>4.292</a> ὣς εἰπὼν τοὺς μὲν λίπεν αὐτοῦ, βῆ δὲ μετ' ἄλλους:</p>
        <p><a>4.293</a> ἔνθ' ὅ γε Νέστορ' ἔτετμε λιγὺν Πυλίων ἀγορητὴν</p>
        <p><a>4.294</a> οὓς ἑτάρους στέλλοντα καὶ ὀτρύνοντα μάχεσθαι</p>
        <p><a>4.295</a> ἀμφὶ μέγαν Πελάγοντα Ἀλάστορά τε Χρομίον τε</p>
        <p><a>4.296</a> Αἵμονά τε κρείοντα Βίαντά τε ποιμένα λαῶν:</p>
        <p><a>4.297</a> ἱππῆας μὲν πρῶτα σὺν ἵπποισιν καὶ ὄχεσφι,</p>
        <p><a>4.298</a> πεζοὺς δ' ἐξόπιθε στῆσεν πολέας τε καὶ ἐσθλοὺς</p>
        <p><a>4.299</a> ἕρκος ἔμεν πολέμοιο: κακοὺς δ' ἐς μέσσον ἔλασσεν,</p>
        <p><a>4.300</a> ὄφρα καὶ οὐκ ἐθέλων τις ἀναγκαίῃ πολεμίζοι.</p>
        <p><a>4.301</a> ἱππεῦσιν μὲν πρῶτ' ἐπετέλλετο: τοὺς γὰρ ἀνώγει</p>
        <p><a>4.302</a> σφοὺς ἵππους ἐχέμεν μηδὲ κλονέεσθαι ὁμίλῳ:</p>
        <p><a>4.303</a> μηδέ τις ἱπποσύνῃ τε καὶ ἠνορέηφι πεποιθὼς</p>
        <p><a>4.304</a> οἶος πρόσθ' ἄλλων μεμάτω Τρώεσσι μάχεσθαι,</p>
        <p><a>4.305</a> μηδ' ἀναχωρείτω: ἀλαπαδνότεροι γὰρ ἔσεσθε.</p>
        <p><a>4.306</a> ὃς δέ κ' ἀνὴρ ἀπὸ ὧν ὀχέων ἕτερ' ἅρμαθ' ἵκηται</p>
        <p><a>4.307</a> ἔγχει ὀρεξάσθω, ἐπεὶ ἦ πολὺ φέρτερον οὕτω.</p>
        <p><a>4.308</a> ὧδε καὶ οἱ πρότεροι πόλεας καὶ τείχε' ἐπόρθεον</p>
        <p><a>4.309</a> τόνδε νόον καὶ θυμὸν ἐνὶ στήθεσσιν ἔχοντες.</p>
        <p><a>4.310</a> ὣς ὃ γέρων ὄτρυνε πάλαι πολέμων ἐῢ εἰδώς:</p>
        <p><a>4.311</a> καὶ τὸν μὲν γήθησεν ἰδὼν κρείων Ἀγαμέμνων,</p>
        <p><a>4.312</a> καί μιν φωνήσας ἔπεα πτερόεντα προσηύδα:</p>
        <p><a>4.313</a> ὦ γέρον εἴθ' ὡς θυμὸς ἐνὶ στήθεσσι φίλοισιν</p>
        <p><a>4.314</a> ὥς τοι γούναθ' ἕποιτο, βίη δέ τοι ἔμπεδος εἴη:</p>
        <p><a>4.315</a> ἀλλά σε γῆρας τείρει ὁμοίϊον: ὡς ὄφελέν τις</p>
        <p><a>4.316</a> ἀνδρῶν ἄλλος ἔχειν, σὺ δὲ κουροτέροισι μετεῖναι.</p>
        <p><a>4.317</a> τὸν δ' ἠμείβετ' ἔπειτα Γερήνιος ἱππότα Νέστωρ:</p>
        <p><a>4.318</a> Ἀτρεΐδη μάλα μέν τοι ἐγὼν ἐθέλοιμι καὶ αὐτὸς</p>
        <p><a>4.319</a> ὣς ἔμεν ὡς ὅτε δῖον Ἐρευθαλίωνα κατέκταν.</p>
        <p><a>4.320</a> ἀλλ' οὔ πως ἅμα πάντα θεοὶ δόσαν ἀνθρώποισιν:</p>
        <p><a>4.321</a> εἰ τότε κοῦρος ἔα νῦν αὖτέ με γῆρας ὀπάζει.</p>
        <p><a>4.322</a> ἀλλὰ καὶ ὧς ἱππεῦσι μετέσσομαι ἠδὲ κελεύσω</p>
        <p><a>4.323</a> βουλῇ καὶ μύθοισι: τὸ γὰρ γέρας ἐστὶ γερόντων.</p>
        <p><a>4.324</a> αἰχμὰς δ' αἰχμάσσουσι νεώτεροι, οἵ περ ἐμεῖο</p>
        <p><a>4.325</a> ὁπλότεροι γεγάασι πεποίθασίν τε βίηφιν.</p>
        <p><a>4.326</a> ὣς ἔφατ', Ἀτρεΐδης δὲ παρῴχετο γηθόσυνος κῆρ.</p>
        <p><a>4.327</a> εὗρ' υἱὸν Πετεῶο Μενεσθῆα πλήξιππον</p>
        <p><a>4.328</a> ἑσταότ': ἀμφὶ δ' Ἀθηναῖοι μήστωρες ἀϋτῆς:</p>
        <p><a>4.329</a> αὐτὰρ ὃ πλησίον ἑστήκει πολύμητις Ὀδυσσεύς,</p>
        <p><a>4.330</a> πὰρ δὲ Κεφαλλήνων ἀμφὶ στίχες οὐκ ἀλαπαδναὶ</p>
        <p><a>4.331</a> ἕστασαν: οὐ γάρ πώ σφιν ἀκούετο λαὸς ἀϋτῆς,</p>
        <p><a>4.332</a> ἀλλὰ νέον συνορινόμεναι κίνυντο φάλαγγες</p>
        <p><a>4.333</a> Τρώων ἱπποδάμων καὶ Ἀχαιῶν: οἳ δὲ μένοντες</p>
        <p><a>4.334</a> ἕστασαν ὁππότε πύργος Ἀχαιῶν ἄλλος ἐπελθὼν</p>
        <p><a>4.335</a> Τρώων ὁρμήσειε καὶ ἄρξειαν πολέμοιο.</p>
        <p><a>4.336</a> τοὺς δὲ ἰδὼν νείκεσσεν ἄναξ ἀνδρῶν Ἀγαμέμνων,</p>
        <p><a>4.337</a> καί σφεας φωνήσας ἔπεα πτερόεντα προσηύδα:</p>
        <p><a>4.338</a> ὦ υἱὲ Πετεῶο διοτρεφέος βασιλῆος,</p>
        <p><a>4.339</a> καὶ σὺ κακοῖσι δόλοισι κεκασμένε κερδαλεόφρον</p>
        <p><a>4.340</a> τίπτε καταπτώσσοντες ἀφέστατε, μίμνετε δ' ἄλλους;</p>
        <p><a>4.341</a> σφῶϊν μέν τ' ἐπέοικε μετὰ πρώτοισιν ἐόντας</p>
        <p><a>4.342</a> ἑστάμεν ἠδὲ μάχης καυστείρης ἀντιβολῆσαι:</p>
        <p><a>4.343</a> πρώτω γὰρ καὶ δαιτὸς ἀκουάζεσθον ἐμεῖο,</p>
        <p><a>4.344</a> ὁππότε δαῖτα γέρουσιν ἐφοπλίζωμεν Ἀχαιοί.</p>
        <p><a>4.345</a> ἔνθα φίλ' ὀπταλέα κρέα ἔδμεναι ἠδὲ κύπελλα</p>
        <p><a>4.346</a> οἴνου πινέμεναι μελιηδέος ὄφρ' ἐθέλητον:</p>
        <p><a>4.347</a> νῦν δὲ φίλως χ' ὁρόῳτε καὶ εἰ δέκα πύργοι Ἀχαιῶν</p>
        <p><a>4.348</a> ὑμείων προπάροιθε μαχοίατο νηλέϊ χαλκῷ.</p>
        <p><a>4.349</a> τὸν δ' ἄρ' ὑπόδρα ἰδὼν προσέφη πολύμητις Ὀδυσσεύς:</p>
        <p><a>4.350</a> Ἀτρεΐδη ποῖόν σε ἔπος φύγεν ἕρκος ὀδόντων;</p>
        <p><a>4.351</a> πῶς δὴ φῂς πολέμοιο μεθιέμεν ὁππότ' Ἀχαιοὶ</p>
        <p><a>4.352</a> Τρωσὶν ἐφ' ἱπποδάμοισιν ἐγείρομεν ὀξὺν Ἄρηα;</p>
        <p><a>4.353</a> ὄψεαι αἴ κ' ἐθέλῃσθα καὶ αἴ κέν τοι τὰ μεμήλῃ</p>
        <p><a>4.354</a> Τηλεμάχοιο φίλον πατέρα προμάχοισι μιγέντα</p>
        <p><a>4.355</a> Τρώων ἱπποδάμων: σὺ δὲ ταῦτ' ἀνεμώλια βάζεις.</p>
        <p><a>4.356</a> τὸν δ' ἐπιμειδήσας προσέφη κρείων Ἀγαμέμνων</p>
        <p><a>4.357</a> ὡς γνῶ χωομένοιο: πάλιν δ' ὅ γε λάζετο μῦθον:</p>
        <p><a>4.358</a> διογενὲς Λαερτιάδη πολυμήχαν' Ὀδυσσεῦ</p>
        <p><a>4.359</a> οὔτέ σε νεικείω περιώσιον οὔτε κελεύω:</p>
        <p><a>4.360</a> οἶδα γὰρ ὥς τοι θυμὸς ἐνὶ στήθεσσι φίλοισιν</p>
        <p><a>4.361</a> ἤπια δήνεα οἶδε: τὰ γὰρ φρονέεις ἅ τ' ἐγώ περ.</p>
        <p><a>4.362</a> ἀλλ' ἴθι ταῦτα δ' ὄπισθεν ἀρεσσόμεθ' εἴ τι κακὸν νῦν</p>
        <p><a>4.363</a> εἴρηται, τὰ δὲ πάντα θεοὶ μεταμώνια θεῖεν.</p>
        <p><a>4.364</a> ὣς εἰπὼν τοὺς μὲν λίπεν αὐτοῦ, βῆ δὲ μετ' ἄλλους.</p>
        <p><a>4.365</a> εὗρε δὲ Τυδέος υἱὸν ὑπέρθυμον Διομήδεα</p>
        <p><a>4.366</a> ἑσταότ' ἔν θ' ἵπποισι καὶ ἅρμασι κολλητοῖσι:</p>
        <p><a>4.367</a> πὰρ δέ οἱ ἑστήκει Σθένελος Καπανήϊος υἱός.</p>
        <p><a>4.368</a> καὶ τὸν μὲν νείκεσσεν ἰδὼν κρείων Ἀγαμέμνων,</p>
        <p><a>4.369</a> καί μιν φωνήσας ἔπεα πτερόεντα προσηύδα:</p>
        <p><a>4.370</a> ὤ μοι Τυδέος υἱὲ δαΐφρονος ἱπποδάμοιο</p>
        <p><a>4.371</a> τί πτώσσεις, τί δ' ὀπιπεύεις πολέμοιο γεφύρας;</p>
        <p><a>4.372</a> οὐ μὲν Τυδέϊ γ' ὧδε φίλον πτωσκαζέμεν ἦεν,</p>
        <p><a>4.373</a> ἀλλὰ πολὺ πρὸ φίλων ἑτάρων δηΐοισι μάχεσθαι,</p>
        <p><a>4.374</a> ὡς φάσαν οἵ μιν ἴδοντο πονεύμενον: οὐ γὰρ ἔγωγε</p>
        <p><a>4.375</a> ἤντησ' οὐδὲ ἴδον: περὶ δ' ἄλλων φασὶ γενέσθαι.</p>
        <p><a>4.376</a> ἤτοι μὲν γὰρ ἄτερ πολέμου εἰσῆλθε Μυκήνας</p>
        <p><a>4.377</a> ξεῖνος ἅμ' ἀντιθέῳ Πολυνείκεϊ λαὸν ἀγείρων:</p>
        <p><a>4.378</a> οἳ δὲ τότ' ἐστρατόωνθ' ἱερὰ πρὸς τείχεα Θήβης,</p>
        <p><a>4.379</a> καί ῥα μάλα λίσσοντο δόμεν κλειτοὺς ἐπικούρους:</p>
        <p><a>4.380</a> οἳ δ' ἔθελον δόμεναι καὶ ἐπῄνεον ὡς ἐκέλευον:</p>
        <p><a>4.381</a> ἀλλὰ Ζεὺς ἔτρεψε παραίσια σήματα φαίνων.</p>
        <p><a>4.382</a> οἳ δ' ἐπεὶ οὖν ᾤχοντο ἰδὲ πρὸ ὁδοῦ ἐγένοντο,</p>
        <p><a>4.383</a> Ἀσωπὸν δ' ἵκοντο βαθύσχοινον λεχεποίην,</p>
        <p><a>4.384</a> ἔνθ' αὖτ' ἀγγελίην ἐπὶ Τυδῆ στεῖλαν Ἀχαιοί.</p>
        <p><a>4.385</a> αὐτὰρ ὃ βῆ, πολέας δὲ κιχήσατο Καδμεΐωνας</p>
        <p><a>4.386</a> δαινυμένους κατὰ δῶμα βίης Ἐτεοκληείης.</p>
        <p><a>4.387</a> ἔνθ' οὐδὲ ξεῖνός περ ἐὼν ἱππηλάτα Τυδεὺς</p>
        <p><a>4.388</a> τάρβει, μοῦνος ἐὼν πολέσιν μετὰ Καδμείοισιν,</p>
        <p><a>4.389</a> ἀλλ' ὅ γ' ἀεθλεύειν προκαλίζετο, πάντα δ' ἐνίκα</p>
        <p><a>4.390</a> ῥηϊδίως: τοίη οἱ ἐπίρροθος ἦεν Ἀθήνη.</p>
        <p><a>4.391</a> οἳ δὲ χολωσάμενοι Καδμεῖοι κέντορες ἵππων</p>
        <p><a>4.392</a> ἂψ ἄρ' ἀνερχομένῳ πυκινὸν λόχον εἷσαν ἄγοντες</p>
        <p><a>4.393</a> κούρους πεντήκοντα: δύω δ' ἡγήτορες ἦσαν,</p>
        <p><a>4.394</a> Μαίων Αἱμονίδης ἐπιείκελος ἀθανάτοισιν,</p>
        <p><a>4.395</a> υἱός τ' Αὐτοφόνοιο μενεπτόλεμος Πολυφόντης.</p>
        <p><a>4.396</a> Τυδεὺς μὲν καὶ τοῖσιν ἀεικέα πότμον ἐφῆκε:</p>
        <p><a>4.397</a> πάντας ἔπεφν', ἕνα δ' οἶον ἵει οἶκον δὲ νέεσθαι:</p>
        <p><a>4.398</a> Μαίον' ἄρα προέηκε θεῶν τεράεσσι πιθήσας.</p>
        <p><a>4.399</a> τοῖος ἔην Τυδεὺς Αἰτώλιος: ἀλλὰ τὸν υἱὸν</p>
        <p><a>4.400</a> γείνατο εἷο χέρεια μάχῃ, ἀγορῇ δέ τ' ἀμείνω.</p>
        <p><a>4.401</a> ὣς φάτο, τὸν δ' οὔ τι προσέφη κρατερὸς Διομήδης</p>
        <p><a>4.402</a> αἰδεσθεὶς βασιλῆος ἐνιπὴν αἰδοίοιο:</p>
        <p><a>4.403</a> τὸν δ' υἱὸς Καπανῆος ἀμείψατο κυδαλίμοιο:</p>
        <p><a>4.404</a> Ἀτρεΐδη μὴ ψεύδε' ἐπιστάμενος σάφα εἰπεῖν:</p>
        <p><a>4.405</a> ἡμεῖς τοι πατέρων μέγ' ἀμείνονες εὐχόμεθ' εἶναι:</p>
        <p><a>4.406</a> ἡμεῖς καὶ Θήβης ἕδος εἵλομεν ἑπταπύλοιο</p>
        <p><a>4.407</a> παυρότερον λαὸν ἀγαγόνθ' ὑπὸ τεῖχος ἄρειον,</p>
        <p><a>4.408</a> πειθόμενοι τεράεσσι θεῶν καὶ Ζηνὸς ἀρωγῇ:</p>
        <p><a>4.409</a> κεῖνοι δὲ σφετέρῃσιν ἀτασθαλίῃσιν ὄλοντο:</p>
        <p><a>4.410</a> τὼ μή μοι πατέρας ποθ' ὁμοίῃ ἔνθεο τιμῇ.</p>
        <p><a>4.411</a> τὸν δ' ἄρ' ὑπόδρα ἰδὼν προσέφη κρατερὸς Διομήδης:</p>
        <p><a>4.412</a> τέττα, σιωπῇ ἧσο, ἐμῷ δ' ἐπιπείθεο μύθῳ:</p>
        <p><a>4.413</a> οὐ γὰρ ἐγὼ νεμεσῶ Ἀγαμέμνονι ποιμένι λαῶν</p>
        <p><a>4.414</a> ὀτρύνοντι μάχεσθαι ἐϋκνήμιδας Ἀχαιούς:</p>
        <p><a>4.415</a> τούτῳ μὲν γὰρ κῦδος ἅμ' ἕψεται εἴ κεν Ἀχαιοὶ</p>
        <p><a>4.416</a> Τρῶας δῃώσωσιν ἕλωσί τε Ἴλιον ἱρήν,</p>
        <p><a>4.417</a> τούτῳ δ' αὖ μέγα πένθος Ἀχαιῶν δῃωθέντων.</p>
        <p><a>4.418</a> ἀλλ' ἄγε δὴ καὶ νῶϊ μεδώμεθα θούριδος ἀλκῆς.</p>
        <p><a>4.419</a> ἦ ῥα καὶ ἐξ ὀχέων σὺν τεύχεσιν ἆλτο χαμᾶζε:</p>
        <p><a>4.420</a> δεινὸν δ' ἔβραχε χαλκὸς ἐπὶ στήθεσσιν ἄνακτος</p>
        <p><a>4.421</a> ὀρνυμένου: ὑπό κεν ταλασίφρονά περ δέος εἷλεν.</p>
        <p><a>4.422</a> ὡς δ' ὅτ' ἐν αἰγιαλῷ πολυηχέϊ κῦμα θαλάσσης</p>
        <p><a>4.423</a> ὄρνυτ' ἐπασσύτερον Ζεφύρου ὕπο κινήσαντος:</p>
        <p><a>4.424</a> πόντῳ μέν τε πρῶτα κορύσσεται, αὐτὰρ ἔπειτα</p>
        <p><a>4.425</a> χέρσῳ ῥηγνύμενον μεγάλα βρέμει, ἀμφὶ δέ τ' ἄκρας</p>
        <p><a>4.426</a> κυρτὸν ἐὸν κορυφοῦται, ἀποπτύει δ' ἁλὸς ἄχνην:</p>
        <p><a>4.427</a> ὣς τότ' ἐπασσύτεραι Δαναῶν κίνυντο φάλαγγες</p>
        <p><a>4.428</a> νωλεμέως πόλεμον δέ: κέλευε δὲ οἷσιν ἕκαστος</p>
        <p><a>4.429</a> ἡγεμόνων: οἳ δ' ἄλλοι ἀκὴν ἴσαν, οὐδέ κε φαίης</p>
        <p><a>4.430</a> τόσσον λαὸν ἕπεσθαι ἔχοντ' ἐν στήθεσιν αὐδήν,</p>
        <p><a>4.431</a> σιγῇ δειδιότες σημάντορας: ἀμφὶ δὲ πᾶσι</p>
        <p><a>4.432</a> τεύχεα ποικίλ' ἔλαμπε, τὰ εἱμένοι ἐστιχόωντο.</p>
        <p><a>4.433</a> Τρῶες δ', ὥς τ' ὄϊες πολυπάμονος ἀνδρὸς ἐν αὐλῇ</p>
        <p><a>4.434</a> μυρίαι ἑστήκασιν ἀμελγόμεναι γάλα λευκὸν</p>
        <p><a>4.435</a> ἀζηχὲς μεμακυῖαι ἀκούουσαι ὄπα ἀρνῶν,</p>
        <p><a>4.436</a> ὣς Τρώων ἀλαλητὸς ἀνὰ στρατὸν εὐρὺν ὀρώρει:</p>
        <p><a>4.437</a> οὐ γὰρ πάντων ἦεν ὁμὸς θρόος οὐδ' ἴα γῆρυς,</p>
        <p><a>4.438</a> ἀλλὰ γλῶσσα μέμικτο, πολύκλητοι δ' ἔσαν ἄνδρες.</p>
        <p><a>4.439</a> ὄρσε δὲ τοὺς μὲν Ἄρης, τοὺς δὲ γλαυκῶπις Ἀθήνη</p>
        <p><a>4.440</a> Δεῖμός τ' ἠδὲ Φόβος καὶ Ἔρις ἄμοτον μεμαυῖα,</p>
        <p><a>4.441</a> Ἄρεος ἀνδροφόνοιο κασιγνήτη ἑτάρη τε,</p>
        <p><a>4.442</a> ἥ τ' ὀλίγη μὲν πρῶτα κορύσσεται, αὐτὰρ ἔπειτα</p>
        <p><a>4.443</a> οὐρανῷ ἐστήριξε κάρη καὶ ἐπὶ χθονὶ βαίνει:</p>
        <p><a>4.444</a> ἥ σφιν καὶ τότε νεῖκος ὁμοίϊον ἔμβαλε μέσσῳ</p>
        <p><a>4.445</a> ἐρχομένη καθ' ὅμιλον ὀφέλλουσα στόνον ἀνδρῶν.</p>
        <p><a>4.446</a> οἳ δ' ὅτε δή ῥ' ἐς χῶρον ἕνα ξυνιόντες ἵκοντο,</p>
        <p><a>4.447</a> σύν ῥ' ἔβαλον ῥινούς, σὺν δ' ἔγχεα καὶ μένε' ἀνδρῶν</p>
        <p><a>4.448</a> χαλκεοθωρήκων: ἀτὰρ ἀσπίδες ὀμφαλόεσσαι</p>
        <p><a>4.449</a> ἔπληντ' ἀλλήλῃσι, πολὺς δ' ὀρυμαγδὸς ὀρώρει.</p>
        <p><a>4.450</a> ἔνθα δ' ἅμ' οἰμωγή τε καὶ εὐχωλὴ πέλεν ἀνδρῶν</p>
        <p><a>4.451</a> ὀλλύντων τε καὶ ὀλλυμένων, ῥέε δ' αἵματι γαῖα.</p>
        <p><a>4.452</a> ὡς δ' ὅτε χείμαρροι ποταμοὶ κατ' ὄρεσφι ῥέοντες</p>
        <p><a>4.453</a> ἐς μισγάγκειαν συμβάλλετον ὄβριμον ὕδωρ</p>
        <p><a>4.454</a> κρουνῶν ἐκ μεγάλων κοίλης ἔντοσθε χαράδρης,</p>
        <p><a>4.455</a> τῶν δέ τε τηλόσε δοῦπον ἐν οὔρεσιν ἔκλυε ποιμήν:</p>
        <p><a>4.456</a> ὣς τῶν μισγομένων γένετο ἰαχή τε πόνος τε.</p>
        <p><a>4.457</a> πρῶτος δ' Ἀντίλοχος Τρώων ἕλεν ἄνδρα κορυστὴν</p>
        <p><a>4.458</a> ἐσθλὸν ἐνὶ προμάχοισι Θαλυσιάδην Ἐχέπωλον:</p>
        <p><a>4.459</a> τόν ῥ' ἔβαλε πρῶτος κόρυθος φάλον ἱπποδασείης,</p>
        <p><a>4.460</a> ἐν δὲ μετώπῳ πῆξε, πέρησε δ' ἄρ' ὀστέον εἴσω</p>
        <p><a>4.461</a> αἰχμὴ χαλκείη: τὸν δὲ σκότος ὄσσε κάλυψεν,</p>
        <p><a>4.462</a> ἤριπε δ' ὡς ὅτε πύργος ἐνὶ κρατερῇ ὑσμίνῃ.</p>
        <p><a>4.463</a> τὸν δὲ πεσόντα ποδῶν ἔλαβε κρείων Ἐλεφήνωρ</p>
        <p><a>4.464</a> Χαλκωδοντιάδης μεγαθύμων ἀρχὸς Ἀβάντων,</p>
        <p><a>4.465</a> ἕλκε δ' ὑπ' ἐκ βελέων, λελιημένος ὄφρα τάχιστα</p>
        <p><a>4.466</a> τεύχεα συλήσειε: μίνυνθα δέ οἱ γένεθ' ὁρμή.</p>
        <p><a>4.467</a> νεκρὸν γὰρ ἐρύοντα ἰδὼν μεγάθυμος Ἀγήνωρ</p>
        <p><a>4.468</a> πλευρά, τά οἱ κύψαντι παρ' ἀσπίδος ἐξεφαάνθη,</p>
        <p><a>4.469</a> οὔτησε ξυστῷ χαλκήρεϊ, λῦσε δὲ γυῖα.</p>
        <p><a>4.470</a> ὣς τὸν μὲν λίπε θυμός, ἐπ' αὐτῷ δ' ἔργον ἐτύχθη</p>
        <p><a>4.471</a> ἀργαλέον Τρώων καὶ Ἀχαιῶν: οἳ δὲ λύκοι ὣς</p>
        <p><a>4.472</a> ἀλλήλοις ἐπόρουσαν, ἀνὴρ δ' ἄνδρ' ἐδνοπάλιζεν.</p>
        <p><a>4.473</a> ἔνθ' ἔβαλ' Ἀνθεμίωνος υἱὸν Τελαμώνιος Αἴας</p>
        <p><a>4.474</a> ἠΐθεον θαλερὸν Σιμοείσιον, ὅν ποτε μήτηρ</p>
        <p><a>4.475</a> Ἴδηθεν κατιοῦσα παρ' ὄχθῃσιν Σιμόεντος</p>
        <p><a>4.476</a> γείνατ', ἐπεί ῥα τοκεῦσιν ἅμ' ἕσπετο μῆλα ἰδέσθαι:</p>
        <p><a>4.477</a> τοὔνεκά μιν κάλεον Σιμοείσιον: οὐδὲ τοκεῦσι</p>
        <p><a>4.478</a> θρέπτρα φίλοις ἀπέδωκε, μινυνθάδιος δέ οἱ αἰὼν</p>
        <p><a>4.479</a> ἔπλεθ' ὑπ' Αἴαντος μεγαθύμου δουρὶ δαμέντι.</p>
        <p><a>4.480</a> πρῶτον γάρ μιν ἰόντα βάλε στῆθος παρὰ μαζὸν</p>
        <p><a>4.481</a> δεξιόν: ἀντικρὺ δὲ δι' ὤμου χάλκεον ἔγχος</p>
        <p><a>4.482</a> ἦλθεν: ὁ δ' ἐν κονίῃσι χαμαὶ πέσεν αἴγειρος ὣς</p>
        <p><a>4.483</a> ἥ ῥά τ' ἐν εἱαμενῇ ἕλεος μεγάλοιο πεφύκει</p>
        <p><a>4.484</a> λείη, ἀτάρ τέ οἱ ὄζοι ἐπ' ἀκροτάτῃ πεφύασι:</p>
        <p><a>4.485</a> τὴν μέν θ' ἁρματοπηγὸς ἀνὴρ αἴθωνι σιδήρῳ</p>
        <p><a>4.486</a> ἐξέταμ', ὄφρα ἴτυν κάμψῃ περικαλλέϊ δίφρῳ:</p>
        <p><a>4.487</a> ἣ μέν τ' ἀζομένη κεῖται ποταμοῖο παρ' ὄχθας.</p>
        <p><a>4.488</a> τοῖον ἄρ' Ἀνθεμίδην Σιμοείσιον ἐξενάριξεν</p>
        <p><a>4.489</a> Αἴας διογενής: τοῦ δ' Ἄντιφος αἰολοθώρηξ</p>
        <p><a>4.490</a> Πριαμίδης καθ' ὅμιλον ἀκόντισεν ὀξέϊ δουρί.</p>
        <p><a>4.491</a> τοῦ μὲν ἅμαρθ', ὃ δὲ Λεῦκον Ὀδυσσέος ἐσθλὸν ἑταῖρον</p>
        <p><a>4.492</a> βεβλήκει βουβῶνα, νέκυν ἑτέρωσ' ἐρύοντα:</p>
        <p><a>4.493</a> ἤριπε δ' ἀμφ' αὐτῷ, νεκρὸς δέ οἱ ἔκπεσε χειρός.</p>
        <p><a>4.494</a> τοῦ δ' Ὀδυσεὺς μάλα θυμὸν ἀποκταμένοιο χολώθη,</p>
        <p><a>4.495</a> βῆ δὲ διὰ προμάχων κεκορυθμένος αἴθοπι χαλκῷ,</p>
        <p><a>4.496</a> στῆ δὲ μάλ' ἐγγὺς ἰὼν καὶ ἀκόντισε δουρὶ φαεινῷ</p>
        <p><a>4.497</a> ἀμφὶ ἓ παπτήνας: ὑπὸ δὲ Τρῶες κεκάδοντο</p>
        <p><a>4.498</a> ἀνδρὸς ἀκοντίσσαντος: ὃ δ' οὐχ ἅλιον βέλος ἧκεν,</p>
        <p><a>4.499</a> ἀλλ' υἱὸν Πριάμοιο νόθον βάλε Δημοκόωντα</p>
        <p><a>4.500</a> ὅς οἱ Ἀβυδόθεν ἦλθε παρ' ἵππων ὠκειάων.</p>
        <p><a>4.501</a> τόν ῥ' Ὀδυσεὺς ἑτάροιο χολωσάμενος βάλε δουρὶ</p>
        <p><a>4.502</a> κόρσην: ἣ δ' ἑτέροιο διὰ κροτάφοιο πέρησεν</p>
        <p><a>4.503</a> αἰχμὴ χαλκείη: τὸν δὲ σκότος ὄσσε κάλυψε,</p>
        <p><a>4.504</a> δούπησεν δὲ πεσών, ἀράβησε δὲ τεύχε' ἐπ' αὐτῷ.</p>
        <p><a>4.505</a> χώρησαν δ' ὑπό τε πρόμαχοι καὶ φαίδιμος Ἕκτωρ:</p>
        <p><a>4.506</a> Ἀργεῖοι δὲ μέγα ἴαχον, ἐρύσαντο δὲ νεκρούς,</p>
        <p><a>4.507</a> ἴθυσαν δὲ πολὺ προτέρω: νεμέσησε δ' Ἀπόλλων</p>
        <p><a>4.508</a> Περγάμου ἐκκατιδών, Τρώεσσι δὲ κέκλετ' ἀΰσας:</p>
        <p><a>4.509</a> ὄρνυσθ' ἱππόδαμοι Τρῶες μηδ' εἴκετε χάρμης</p>
        <p><a>4.510</a> Ἀργείοις, ἐπεὶ οὔ σφι λίθος χρὼς οὐδὲ σίδηρος</p>
        <p><a>4.511</a> χαλκὸν ἀνασχέσθαι ταμεσίχροα βαλλομένοισιν:</p>
        <p><a>4.512</a> οὐ μὰν οὐδ' Ἀχιλεὺς Θέτιδος πάϊς ἠϋκόμοιο</p>
        <p><a>4.513</a> μάρναται, ἀλλ' ἐπὶ νηυσὶ χόλον θυμαλγέα πέσσει.</p>
        <p><a>4.514</a> ὣς φάτ' ἀπὸ πτόλιος δεινὸς θεός: αὐτὰρ Ἀχαιοὺς</p>
        <p><a>4.515</a> ὦρσε Διὸς θυγάτηρ κυδίστη Τριτογένεια</p>
        <p><a>4.516</a> ἐρχομένη καθ' ὅμιλον, ὅθι μεθιέντας ἴδοιτο.</p>
        <p><a>4.517</a> ἔνθ' Ἀμαρυγκείδην Διώρεα μοῖρα πέδησε:</p>
        <p><a>4.518</a> χερμαδίῳ γὰρ βλῆτο παρὰ σφυρὸν ὀκριόεντι</p>
        <p><a>4.519</a> κνήμην δεξιτερήν: βάλε δὲ Θρῃκῶν ἀγὸς ἀνδρῶν</p>
        <p><a>4.520</a> Πείρως Ἰμβρασίδης ὃς ἄρ' Αἰνόθεν εἰληλούθει.</p>
        <p><a>4.521</a> ἀμφοτέρω δὲ τένοντε καὶ ὀστέα λᾶας ἀναιδὴς</p>
        <p><a>4.522</a> ἄχρις ἀπηλοίησεν: ὃ δ' ὕπτιος ἐν κονίῃσι</p>
        <p><a>4.523</a> κάππεσεν ἄμφω χεῖρε φίλοις ἑτάροισι πετάσσας</p>
        <p><a>4.524</a> θυμὸν ἀποπνείων: ὃ δ' ἐπέδραμεν ὅς ῥ' ἔβαλέν περ</p>
        <p><a>4.525</a> Πείροος, οὖτα δὲ δουρὶ παρ' ὀμφαλόν: ἐκ δ' ἄρα πᾶσαι</p>
        <p><a>4.526</a> χύντο χαμαὶ χολάδες, τὸν δὲ σκότος ὄσσε κάλυψε.</p>
        <p><a>4.527</a> τὸν δὲ Θόας Αἰτωλὸς ἀπεσσύμενον βάλε δουρὶ</p>
        <p><a>4.528</a> στέρνον ὑπὲρ μαζοῖο, πάγη δ' ἐν πνεύμονι χαλκός:</p>
        <p><a>4.529</a> ἀγχίμολον δέ οἱ ἦλθε Θόας, ἐκ δ' ὄβριμον ἔγχος</p>
        <p><a>4.530</a> ἐσπάσατο στέρνοιο, ἐρύσσατο δὲ ξίφος ὀξύ,</p>
        <p><a>4.531</a> τῷ ὅ γε γαστέρα τύψε μέσην, ἐκ δ' αἴνυτο θυμόν.</p>
        <p><a>4.532</a> τεύχεα δ' οὐκ ἀπέδυσε: περίστησαν γὰρ ἑταῖροι</p>
        <p><a>4.533</a> Θρήϊκες ἀκρόκομοι δολίχ' ἔγχεα χερσὶν ἔχοντες,</p>
        <p><a>4.534</a> οἵ ἑ μέγαν περ ἐόντα καὶ ἴφθιμον καὶ ἀγαυὸν</p>
        <p><a>4.535</a> ὦσαν ἀπὸ σφείων: ὃ δὲ χασσάμενος πελεμίχθη.</p>
        <p><a>4.536</a> ὣς τώ γ' ἐν κονίῃσι παρ' ἀλλήλοισι τετάσθην,</p>
        <p><a>4.537</a> ἤτοι ὃ μὲν Θρῃκῶν, ὃ δ' Ἐπειῶν χαλκοχιτώνων</p>
        <p><a>4.538</a> ἡγεμόνες: πολλοὶ δὲ περὶ κτείνοντο καὶ ἄλλοι.</p>
        <p><a>4.539</a> ἔνθά κεν οὐκέτι ἔργον ἀνὴρ ὀνόσαιτο μετελθών,</p>
        <p><a>4.540</a> ὅς τις ἔτ' ἄβλητος καὶ ἀνούτατος ὀξέϊ χαλκῷ</p>
        <p><a>4.541</a> δινεύοι κατὰ μέσσον, ἄγοι δέ ἑ Παλλὰς Ἀθήνη</p>
        <p><a>4.542</a> χειρὸς ἑλοῦσ', αὐτὰρ βελέων ἀπερύκοι ἐρωήν:</p>
        <p><a>4.543</a> πολλοὶ γὰρ Τρώων καὶ Ἀχαιῶν ἤματι κείνῳ</p>
        <p><a>4.544</a> πρηνέες ἐν κονίῃσι παρ' ἀλλήλοισι τέταντο.</p>
    </div>
    <div class="bk">
        <h4 class="latin">Book 5</h4>
        <p><a>5.1</a> ἔνθ' αὖ Τυδεΐδῃ Διομήδεϊ Παλλὰς Ἀθήνη</p>
        <p><a>5.2</a> δῶκε μένος καὶ θάρσος, ἵν' ἔκδηλος μετὰ πᾶσιν</p>
        <p><a>5.3</a> Ἀργείοισι γένοιτο ἰδὲ κλέος ἐσθλὸν ἄροιτο:</p>
        <p><a>5.4</a> δαῖέ οἱ ἐκ κόρυθός τε καὶ ἀσπίδος ἀκάματον πῦρ</p>
        <p><a>5.5</a> ἀστέρ' ὀπωρινῷ ἐναλίγκιον, ὅς τε μάλιστα</p>
        <p><a>5.6</a> λαμπρὸν παμφαίνῃσι λελουμένος ὠκεανοῖο:</p>
        <p><a>5.7</a> τοῖόν οἱ πῦρ δαῖεν ἀπὸ κρατός τε καὶ ὤμων,</p>
        <p><a>5.8</a> ὦρσε δέ μιν κατὰ μέσσον ὅθι πλεῖστοι κλονέοντο.</p>
        <p><a>5.9</a> ἦν δέ τις ἐν Τρώεσσι Δάρης ἀφνειὸς ἀμύμων</p>
        <p><a>5.10</a> ἱρεὺς Ἡφαίστοιο: δύω δέ οἱ υἱέες ἤστην</p>
        <p><a>5.11</a> Φηγεὺς Ἰδαῖός τε μάχης εὖ εἰδότε πάσης.</p>
        <p><a>5.12</a> τώ οἱ ἀποκρινθέντε ἐναντίω ὁρμηθήτην:</p>
        <p><a>5.13</a> τὼ μὲν ἀφ' ἵπποιιν, ὃ δ' ἀπὸ χθονὸς ὄρνυτο πεζός.</p>
        <p><a>5.14</a> οἳ δ' ὅτε δὴ σχεδὸν ἦσαν ἐπ' ἀλλήλοισιν ἰόντες</p>
        <p><a>5.15</a> Φηγεύς ῥα πρότερος προΐει δολιχόσκιον ἔγχος:</p>
        <p><a>5.16</a> Τυδεΐδεω δ' ὑπὲρ ὦμον ἀριστερὸν ἤλυθ' ἀκωκὴ</p>
        <p><a>5.17</a> ἔγχεος, οὐδ' ἔβαλ' αὐτόν: ὃ δ' ὕστερος ὄρνυτο χαλκῷ</p>
        <p><a>5.18</a> Τυδεΐδης: τοῦ δ' οὐχ ἅλιον βέλος ἔκφυγε χειρός,</p>
        <p><a>5.19</a> ἀλλ' ἔβαλε στῆθος μεταμάζιον, ὦσε δ' ἀφ' ἵππων.</p>
        <p><a>5.20</a> Ἰδαῖος δ' ἀπόρουσε λιπὼν περικαλλέα δίφρον,</p>
        <p><a>5.21</a> οὐδ' ἔτλη περιβῆναι ἀδελφειοῦ κταμένοιο:</p>
        <p><a>5.22</a> οὐδὲ γὰρ οὐδέ κεν αὐτὸς ὑπέκφυγε κῆρα μέλαιναν,</p>
        <p><a>5.23</a> ἀλλ' Ἥφαιστος ἔρυτο, σάωσε δὲ νυκτὶ καλύψας,</p>
        <p><a>5.24</a> ὡς δή οἱ μὴ πάγχυ γέρων ἀκαχήμενος εἴη.</p>
        <p><a>5.25</a> ἵππους δ' ἐξελάσας μεγαθύμου Τυδέος υἱὸς</p>
        <p><a>5.26</a> δῶκεν ἑταίροισιν κατάγειν κοίλας ἐπὶ νῆας.</p>
        <p><a>5.27</a> Τρῶες δὲ μεγάθυμοι ἐπεὶ ἴδον υἷε Δάρητος</p>
        <p><a>5.28</a> τὸν μὲν ἀλευάμενον, τὸν δὲ κτάμενον παρ' ὄχεσφι,</p>
        <p><a>5.29</a> πᾶσιν ὀρίνθη θυμός: ἀτὰρ γλαυκῶπις Ἀθήνη</p>
        <p><a>5.30</a> χειρὸς ἑλοῦσ' ἐπέεσσι προσηύδα θοῦρον Ἄρηα:</p>
        <p><a>5.31</a> Ἆρες Ἄρες βροτολοιγὲ μιαιφόνε τειχεσιπλῆτα</p>
        <p><a>5.32</a> οὐκ ἂν δὴ Τρῶας μὲν ἐάσαιμεν καὶ Ἀχαιοὺς</p>
        <p><a>5.33</a> μάρνασθ', ὁπποτέροισι πατὴρ Ζεὺς κῦδος ὀρέξῃ,</p>
        <p><a>5.34</a> νῶϊ δὲ χαζώμεσθα, Διὸς δ' ἀλεώμεθα μῆνιν;</p>
        <p><a>5.35</a> ὣς εἰποῦσα μάχης ἐξήγαγε θοῦρον Ἄρηα:</p>
        <p><a>5.36</a> τὸν μὲν ἔπειτα καθεῖσεν ἐπ' ἠϊόεντι Σκαμάνδρῳ,</p>
        <p><a>5.37</a> Τρῶας δ' ἔκλιναν Δαναοί: ἕλε δ' ἄνδρα ἕκαστος</p>
        <p><a>5.38</a> ἡγεμόνων: πρῶτος δὲ ἄναξ ἀνδρῶν Ἀγαμέμνων</p>
        <p><a>5.39</a> ἀρχὸν Ἁλιζώνων Ὀδίον μέγαν ἔκβαλε δίφρου:</p>
        <p><a>5.40</a> πρώτῳ γὰρ στρεφθέντι μεταφρένῳ ἐν δόρυ πῆξεν</p>
        <p><a>5.41</a> ὤμων μεσσηγύς, διὰ δὲ στήθεσφιν ἔλασσε,</p>
        <p><a>5.42</a> δούπησεν δὲ πεσών, ἀράβησε δὲ τεύχε' ἐπ' αὐτῷ.</p>
        <p><a>5.43</a> Ἰδομενεὺς δ' ἄρα Φαῖστον ἐνήρατο Μῄονος υἱὸν</p>
        <p><a>5.44</a> Βώρου, ὃς ἐκ Τάρνης ἐριβώλακος εἰληλούθει.</p>
        <p><a>5.45</a> τὸν μὲν ἄρ' Ἰδομενεὺς δουρικλυτὸς ἔγχεϊ μακρῷ</p>
        <p><a>5.46</a> νύξ' ἵππων ἐπιβησόμενον κατὰ δεξιὸν ὦμον:</p>
        <p><a>5.47</a> ἤριπε δ' ἐξ ὀχέων, στυγερὸς δ' ἄρα μιν σκότος εἷλε.</p>
        <p><a>5.48</a> τὸν μὲν ἄρ' Ἰδομενῆος ἐσύλευον θεράποντες:</p>
        <p><a>5.49</a> υἱὸν δὲ Στροφίοιο Σκαμάνδριον αἵμονα θήρης</p>
        <p><a>5.50</a> Ἀτρεΐδης Μενέλαος ἕλ' ἔγχεϊ ὀξυόεντι</p>
        <p><a>5.51</a> ἐσθλὸν θηρητῆρα: δίδαξε γὰρ Ἄρτεμις αὐτὴ</p>
        <p><a>5.52</a> βάλλειν ἄγρια πάντα, τά τε τρέφει οὔρεσιν ὕλη:</p>
        <p><a>5.53</a> ἀλλ' οὔ οἱ τότε γε χραῖσμ' Ἄρτεμις ἰοχέαιρα,</p>
        <p><a>5.54</a> οὐδὲ ἑκηβολίαι ᾗσιν τὸ πρίν γε κέκαστο:</p>
        <p><a>5.55</a> ἀλλά μιν Ἀτρεΐδης δουρικλειτὸς Μενέλαος</p>
        <p><a>5.56</a> πρόσθεν ἕθεν φεύγοντα μετάφρενον οὔτασε δουρὶ</p>
        <p><a>5.57</a> ὤμων μεσσηγύς, διὰ δὲ στήθεσφιν ἔλασσεν,</p>
        <p><a>5.58</a> ἤριπε δὲ πρηνής, ἀράβησε δὲ τεύχε' ἐπ' αὐτῷ.</p>
        <p><a>5.59</a> Μηριόνης δὲ Φέρεκλον ἐνήρατο, τέκτονος υἱὸν</p>
        <p><a>5.60</a> Ἁρμονίδεω, ὃς χερσὶν ἐπίστατο δαίδαλα πάντα</p>
        <p><a>5.61</a> τεύχειν: ἔξοχα γάρ μιν ἐφίλατο Παλλὰς Ἀθήνη:</p>
        <p><a>5.62</a> ὃς καὶ Ἀλεξάνδρῳ τεκτήνατο νῆας ἐΐσας</p>
        <p><a>5.63</a> ἀρχεκάκους, αἳ πᾶσι κακὸν Τρώεσσι γένοντο</p>
        <p><a>5.64</a> οἷ τ' αὐτῷ, ἐπεὶ οὔ τι θεῶν ἐκ θέσφατα ᾔδη.</p>
        <p><a>5.65</a> τὸν μὲν Μηριόνης ὅτε δὴ κατέμαρπτε διώκων</p>
        <p><a>5.66</a> βεβλήκει γλουτὸν κατὰ δεξιόν: ἣ δὲ διαπρὸ</p>
        <p><a>5.67</a> ἀντικρὺ κατὰ κύστιν ὑπ' ὀστέον ἤλυθ' ἀκωκή:</p>
        <p><a>5.68</a> γνὺξ δ' ἔριπ' οἰμώξας, θάνατος δέ μιν ἀμφεκάλυψε.</p>
        <p><a>5.69</a> Πήδαιον δ' ἄρ' ἔπεφνε Μέγης Ἀντήνορος υἱὸν</p>
        <p><a>5.70</a> ὅς ῥα νόθος μὲν ἔην, πύκα δ' ἔτρεφε δῖα Θεανὼ</p>
        <p><a>5.71</a> ἶσα φίλοισι τέκεσσι χαριζομένη πόσεϊ ᾧ.</p>
        <p><a>5.72</a> τὸν μὲν Φυλεΐδης δουρὶ κλυτὸς ἐγγύθεν ἐλθὼν</p>
        <p><a>5.73</a> βεβλήκει κεφαλῆς κατὰ ἰνίον ὀξέϊ δουρί:</p>
        <p><a>5.74</a> ἀντικρὺ δ' ἀν' ὀδόντας ὑπὸ γλῶσσαν τάμε χαλκός:</p>
        <p><a>5.75</a> ἤριπε δ' ἐν κονίῃ, ψυχρὸν δ' ἕλε χαλκὸν ὀδοῦσιν.</p>
        <p><a>5.76</a> Εὐρύπυλος δ' Εὐαιμονίδης Ὑψήνορα δῖον</p>
        <p><a>5.77</a> υἱὸν ὑπερθύμου Δολοπίονος, ὅς ῥα Σκαμάνδρου</p>
        <p><a>5.78</a> ἀρητὴρ ἐτέτυκτο, θεὸς δ' ὣς τίετο δήμῳ,</p>
        <p><a>5.79</a> τὸν μὲν ἄρ' Εὐρύπυλος, Εὐαίμονος ἀγλαὸς υἱός,</p>
        <p><a>5.80</a> πρόσθεν ἕθεν φεύγοντα μεταδρομάδην ἔλασ' ὦμον</p>
        <p><a>5.81</a> φασγάνῳ ἀΐξας, ἀπὸ δ' ἔξεσε χεῖρα βαρεῖαν:</p>
        <p><a>5.82</a> αἱματόεσσα δὲ χεὶρ πεδίῳ πέσε: τὸν δὲ κατ' ὄσσε</p>
        <p><a>5.83</a> ἔλλαβε πορφύρεος θάνατος καὶ μοῖρα κραταιή.</p>
        <p><a>5.84</a> ὣς οἳ μὲν πονέοντο κατὰ κρατερὴν ὑσμίνην:</p>
        <p><a>5.85</a> Τυδεΐδην δ' οὐκ ἂν γνοίης ποτέροισι μετείη</p>
        <p><a>5.86</a> ἠὲ μετὰ Τρώεσσιν ὁμιλέοι ἦ μετ' Ἀχαιοῖς.</p>
        <p><a>5.87</a> θῦνε γὰρ ἂμ πεδίον ποταμῷ πλήθοντι ἐοικὼς</p>
        <p><a>5.88</a> χειμάρρῳ, ὅς τ' ὦκα ῥέων ἐκέδασσε γεφύρας:</p>
        <p><a>5.89</a> τὸν δ' οὔτ' ἄρ τε γέφυραι ἐεργμέναι ἰσχανόωσιν,</p>
        <p><a>5.90</a> οὔτ' ἄρα ἕρκεα ἴσχει ἀλωάων ἐριθηλέων</p>
        <p><a>5.91</a> ἐλθόντ' ἐξαπίνης ὅτ' ἐπιβρίσῃ Διὸς ὄμβρος:</p>
        <p><a>5.92</a> πολλὰ δ' ὑπ' αὐτοῦ ἔργα κατήριπε κάλ' αἰζηῶν:</p>
        <p><a>5.93</a> ὣς ὑπὸ Τυδεΐδῃ πυκιναὶ κλονέοντο φάλαγγες</p>
        <p><a>5.94</a> Τρώων, οὐδ' ἄρα μιν μίμνον πολέες περ ἐόντες.</p>
        <p><a>5.95</a> τὸν δ' ὡς οὖν ἐνόησε Λυκάονος ἀγλαὸς υἱὸς</p>
        <p><a>5.96</a> θύνοντ' ἂμ πεδίον πρὸ ἕθεν κλονέοντα φάλαγγας,</p>
        <p><a>5.97</a> αἶψ' ἐπὶ Τυδεΐδῃ ἐτιταίνετο καμπύλα τόξα,</p>
        <p><a>5.98</a> καὶ βάλ' ἐπαΐσσοντα τυχὼν κατὰ δεξιὸν ὦμον</p>
        <p><a>5.99</a> θώρηκος γύαλον: διὰ δ' ἔπτατο πικρὸς ὀϊστός,</p>
        <p><a>5.100</a> ἀντικρὺ δὲ διέσχε, παλάσσετο δ' αἵματι θώρηξ.</p>
        <p><a>5.101</a> τῷ δ' ἐπὶ μακρὸν ἄϋσε Λυκάονος ἀγλαὸς υἱός:</p>
        <p><a>5.102</a> ὄρνυσθε Τρῶες μεγάθυμοι κέντορες ἵππων:</p>
        <p><a>5.103</a> βέβληται γὰρ ἄριστος Ἀχαιῶν, οὐδέ ἕ φημι</p>
        <p><a>5.104</a> δήθ' ἀνσχήσεσθαι κρατερὸν βέλος, εἰ ἐτεόν με</p>
        <p><a>5.105</a> ὦρσεν ἄναξ Διὸς υἱὸς ἀπορνύμενον Λυκίηθεν.</p>
        <p><a>5.106</a> ὣς ἔφατ' εὐχόμενος: τὸν δ' οὐ βέλος ὠκὺ δάμασσεν,</p>
        <p><a>5.107</a> ἀλλ' ἀναχωρήσας πρόσθ' ἵπποιιν καὶ ὄχεσφιν</p>
        <p><a>5.108</a> ἔστη, καὶ Σθένελον προσέφη Καπανήϊον υἱόν:</p>
        <p><a>5.109</a> ὄρσο πέπον Καπανηϊάδη, καταβήσεο δίφρου,</p>
        <p><a>5.110</a> ὄφρά μοι ἐξ ὤμοιο ἐρύσσῃς πικρὸν ὀϊστόν.</p>
        <p><a>5.111</a> ὣς ἄρ' ἔφη, Σθένελος δὲ καθ' ἵππων ἆλτο χαμᾶζε,</p>
        <p><a>5.112</a> πὰρ δὲ στὰς βέλος ὠκὺ διαμπερὲς ἐξέρυσ' ὤμου:</p>
        <p><a>5.113</a> αἷμα δ' ἀνηκόντιζε διὰ στρεπτοῖο χιτῶνος.</p>
        <p><a>5.114</a> δὴ τότ' ἔπειτ' ἠρᾶτο βοὴν ἀγαθὸς Διομήδης:</p>
        <p><a>5.115</a> κλῦθί μευ αἰγιόχοιο Διὸς τέκος Ἀτρυτώνη,</p>
        <p><a>5.116</a> εἴ ποτέ μοι καὶ πατρὶ φίλα φρονέουσα παρέστης</p>
        <p><a>5.117</a> δηΐῳ ἐν πολέμῳ, νῦν αὖτ' ἐμὲ φῖλαι Ἀθήνη:</p>
        <p><a>5.118</a> δὸς δέ τέ μ' ἄνδρα ἑλεῖν καὶ ἐς ὁρμὴν ἔγχεος ἐλθεῖν</p>
        <p><a>5.119</a> ὅς μ' ἔβαλε φθάμενος καὶ ἐπεύχεται, οὐδέ μέ φησι</p>
        <p><a>5.120</a> δηρὸν ἔτ' ὄψεσθαι λαμπρὸν φάος ἠελίοιο.</p>
        <p><a>5.121</a> ὣς ἔφατ' εὐχόμενος: τοῦ δ' ἔκλυε Παλλὰς Ἀθήνη,</p>
        <p><a>5.122</a> γυῖα δ' ἔθηκεν ἐλαφρά, πόδας καὶ χεῖρας ὕπερθεν:</p>
        <p><a>5.123</a> ἀγχοῦ δ' ἱσταμένη ἔπεα πτερόεντα προσηύδα:</p>
        <p><a>5.124</a> θαρσῶν νῦν Διόμηδες ἐπὶ Τρώεσσι μάχεσθαι:</p>
        <p><a>5.125</a> ἐν γάρ τοι στήθεσσι μένος πατρώϊον ἧκα</p>
        <p><a>5.126</a> ἄτρομον, οἷον ἔχεσκε σακέσπαλος ἱππότα Τυδεύς:</p>
        <p><a>5.127</a> ἀχλὺν δ' αὖ τοι ἀπ' ὀφθαλμῶν ἕλον ἣ πρὶν ἐπῆεν,</p>
        <p><a>5.128</a> ὄφρ' εὖ γιγνώσκῃς ἠμὲν θεὸν ἠδὲ καὶ ἄνδρα.</p>
        <p><a>5.129</a> τὼ νῦν αἴ κε θεὸς πειρώμενος ἐνθάδ' ἵκηται</p>
        <p><a>5.130</a> μή τι σύ γ' ἀθανάτοισι θεοῖς ἀντικρὺ μάχεσθαι</p>
        <p><a>5.131</a> τοῖς ἄλλοις: ἀτὰρ εἴ κε Διὸς θυγάτηρ Ἀφροδίτη</p>
        <p><a>5.132</a> ἔλθῃσ' ἐς πόλεμον, τήν γ' οὐτάμεν ὀξέϊ χαλκῷ.</p>
        <p><a>5.133</a> ἣ μὲν ἄρ' ὣς εἰποῦσ' ἀπέβη γλαυκῶπις Ἀθήνη,</p>
        <p><a>5.134</a> Τυδεΐδης δ' ἐξαῦτις ἰὼν προμάχοισιν ἐμίχθη</p>
        <p><a>5.135</a> καὶ πρίν περ θυμῷ μεμαὼς Τρώεσσι μάχεσθαι:</p>
        <p><a>5.136</a> δὴ τότε μιν τρὶς τόσσον ἕλεν μένος ὥς τε λέοντα</p>
        <p><a>5.137</a> ὅν ῥά τε ποιμὴν ἀγρῷ ἐπ' εἰροπόκοις ὀΐεσσι</p>
        <p><a>5.138</a> χραύσῃ μέν τ' αὐλῆς ὑπεράλμενον οὐδὲ δαμάσσῃ:</p>
        <p><a>5.139</a> τοῦ μέν τε σθένος ὦρσεν, ἔπειτα δέ τ' οὐ προσαμύνει,</p>
        <p><a>5.140</a> ἀλλὰ κατὰ σταθμοὺς δύεται, τὰ δ' ἐρῆμα φοβεῖται:</p>
        <p><a>5.141</a> αἳ μέν τ' ἀγχιστῖναι ἐπ' ἀλλήλῃσι κέχυνται,</p>
        <p><a>5.142</a> αὐτὰρ ὃ ἐμμεμαὼς βαθέης ἐξάλλεται αὐλῆς:</p>
        <p><a>5.143</a> ὣς μεμαὼς Τρώεσσι μίγη κρατερὸς Διομήδης.</p>
        <p><a>5.144</a> ἔνθ' ἕλεν Ἀστύνοον καὶ Ὑπείρονα ποιμένα λαῶν,</p>
        <p><a>5.145</a> τὸν μὲν ὑπὲρ μαζοῖο βαλὼν χαλκήρεϊ δουρί,</p>
        <p><a>5.146</a> τὸν δ' ἕτερον ξίφεϊ μεγάλῳ κληῗδα παρ' ὦμον</p>
        <p><a>5.147</a> πλῆξ', ἀπὸ δ' αὐχένος ὦμον ἐέργαθεν ἠδ' ἀπὸ νώτου.</p>
        <p><a>5.148</a> τοὺς μὲν ἔασ', ὃ δ' Ἄβαντα μετῴχετο καὶ Πολύειδον</p>
        <p><a>5.149</a> υἱέας Εὐρυδάμαντος ὀνειροπόλοιο γέροντος:</p>
        <p><a>5.150</a> τοῖς οὐκ ἐρχομένοις ὃ γέρων ἐκρίνατ' ὀνείρους,</p>
        <p><a>5.151</a> ἀλλά σφεας κρατερὸς Διομήδης ἐξενάριξε:</p>
        <p><a>5.152</a> βῆ δὲ μετὰ Ξάνθόν τε Θόωνά τε Φαίνοπος υἷε</p>
        <p><a>5.153</a> ἄμφω τηλυγέτω: ὃ δὲ τείρετο γήραϊ λυγρῷ,</p>
        <p><a>5.154</a> υἱὸν δ' οὐ τέκετ' ἄλλον ἐπὶ κτεάτεσσι λιπέσθαι.</p>
        <p><a>5.155</a> ἔνθ' ὅ γε τοὺς ἐνάριζε, φίλον δ' ἐξαίνυτο θυμὸν</p>
        <p><a>5.156</a> ἀμφοτέρω, πατέρι δὲ γόον καὶ κήδεα λυγρὰ</p>
        <p><a>5.157</a> λεῖπ', ἐπεὶ οὐ ζώοντε μάχης ἐκνοστήσαντε</p>
        <p><a>5.158</a> δέξατο: χηρωσταὶ δὲ διὰ κτῆσιν δατέοντο.</p>
        <p><a>5.159</a> ἔνθ' υἷας Πριάμοιο δύω λάβε Δαρδανίδαο</p>
        <p><a>5.160</a> εἰν ἑνὶ δίφρῳ ἐόντας Ἐχέμμονά τε Χρομίον τε.</p>
        <p><a>5.161</a> ὡς δὲ λέων ἐν βουσὶ θορὼν ἐξ αὐχένα ἄξῃ</p>
        <p><a>5.162</a> πόρτιος ἠὲ βοὸς ξύλοχον κάτα βοσκομενάων,</p>
        <p><a>5.163</a> ὣς τοὺς ἀμφοτέρους ἐξ ἵππων Τυδέος υἱὸς</p>
        <p><a>5.164</a> βῆσε κακῶς ἀέκοντας, ἔπειτα δὲ τεύχε' ἐσύλα:</p>
        <p><a>5.165</a> ἵππους δ' οἷς ἑτάροισι δίδου μετὰ νῆας ἐλαύνειν.</p>
        <p><a>5.166</a> τὸν δ' ἴδεν Αἰνείας ἀλαπάζοντα στίχας ἀνδρῶν,</p>
        <p><a>5.167</a> βῆ δ' ἴμεν ἄν τε μάχην καὶ ἀνὰ κλόνον ἐγχειάων</p>
        <p><a>5.168</a> Πάνδαρον ἀντίθεον διζήμενος εἴ που ἐφεύροι:</p>
        <p><a>5.169</a> εὗρε Λυκάονος υἱὸν ἀμύμονά τε κρατερόν τε,</p>
        <p><a>5.170</a> στῆ δὲ πρόσθ' αὐτοῖο ἔπος τέ μιν ἀντίον ηὔδα:</p>
        <p><a>5.171</a> Πάνδαρε ποῦ τοι τόξον ἰδὲ πτερόεντες ὀϊστοὶ</p>
        <p><a>5.172</a> καὶ κλέος; ᾧ οὔ τίς τοι ἐρίζεται ἐνθάδε γ' ἀνήρ,</p>
        <p><a>5.173</a> οὐδέ τις ἐν Λυκίῃ σέο γ' εὔχεται εἶναι ἀμείνων.</p>
        <p><a>5.174</a> ἀλλ' ἄγε τῷδ' ἔφες ἀνδρὶ βέλος Διὶ χεῖρας ἀνασχὼν</p>
        <p><a>5.175</a> ὅς τις ὅδε κρατέει καὶ δὴ κακὰ πολλὰ ἔοργε</p>
        <p><a>5.176</a> Τρῶας, ἐπεὶ πολλῶν τε καὶ ἐσθλῶν γούνατ' ἔλυσεν:</p>
        <p><a>5.177</a> εἰ μή τις θεός ἐστι κοτεσσάμενος Τρώεσσιν</p>
        <p><a>5.178</a> ἱρῶν μηνίσας: χαλεπὴ δὲ θεοῦ ἔπι μῆνις.</p>
        <p><a>5.179</a> τὸν δ' αὖτε προσέειπε Λυκάονος ἀγλαὸς υἱός:</p>
        <p><a>5.180</a> Αἰνεία Τρώων βουληφόρε χαλκοχιτώνων</p>
        <p><a>5.181</a> Τυδεΐδῃ μιν ἔγωγε δαΐφρονι πάντα ἐΐσκω,</p>
        <p><a>5.182</a> ἀσπίδι γιγνώσκων αὐλώπιδί τε τρυφαλείῃ,</p>
        <p><a>5.183</a> ἵππους τ' εἰσορόων: σάφα δ' οὐκ οἶδ' εἰ θεός ἐστιν.</p>
        <p><a>5.184</a> εἰ δ' ὅ γ' ἀνὴρ ὅν φημι δαΐφρων Τυδέος υἱὸς</p>
        <p><a>5.185</a> οὐχ ὅ γ' ἄνευθε θεοῦ τάδε μαίνεται, ἀλλά τις ἄγχι</p>
        <p><a>5.186</a> ἕστηκ' ἀθανάτων νεφέλῃ εἰλυμένος ὤμους,</p>
        <p><a>5.187</a> ὃς τούτου βέλος ὠκὺ κιχήμενον ἔτραπεν ἄλλῃ.</p>
        <p><a>5.188</a> ἤδη γάρ οἱ ἐφῆκα βέλος, καί μιν βάλον ὦμον</p>
        <p><a>5.189</a> δεξιὸν ἀντικρὺ διὰ θώρηκος γυάλοιο:</p>
        <p><a>5.190</a> καί μιν ἔγωγ' ἐφάμην Ἀϊδωνῆϊ προϊάψειν,</p>
        <p><a>5.191</a> ἔμπης δ' οὐκ ἐδάμασσα: θεός νύ τίς ἐστι κοτήεις.</p>
        <p><a>5.192</a> ἵπποι δ' οὐ παρέασι καὶ ἅρματα τῶν κ' ἐπιβαίην:</p>
        <p><a>5.193</a> ἀλλά που ἐν μεγάροισι Λυκάονος ἕνδεκα δίφροι</p>
        <p><a>5.194</a> καλοὶ πρωτοπαγεῖς νεοτευχέες: ἀμφὶ δὲ πέπλοι</p>
        <p><a>5.195</a> πέπτανται: παρὰ δέ σφιν ἑκάστῳ δίζυγες ἵπποι</p>
        <p><a>5.196</a> ἑστᾶσι κρῖ λευκὸν ἐρεπτόμενοι καὶ ὀλύρας.</p>
        <p><a>5.197</a> ἦ μέν μοι μάλα πολλὰ γέρων αἰχμητὰ Λυκάων</p>
        <p><a>5.198</a> ἐρχομένῳ ἐπέτελλε δόμοις ἔνι ποιητοῖσιν:</p>
        <p><a>5.199</a> ἵπποισίν μ' ἐκέλευε καὶ ἅρμασιν ἐμβεβαῶτα</p>
        <p><a>5.200</a> ἀρχεύειν Τρώεσσι κατὰ κρατερὰς ὑσμίνας:</p>
        <p><a>5.201</a> ἀλλ' ἐγὼ οὐ πιθόμην: ἦ τ' ἂν πολὺ κέρδιον ἦεν:</p>
        <p><a>5.202</a> ἵππων φειδόμενος, μή μοι δευοίατο φορβῆς</p>
        <p><a>5.203</a> ἀνδρῶν εἰλομένων εἰωθότες ἔδμεναι ἄδην.</p>
        <p><a>5.204</a> ὣς λίπον, αὐτὰρ πεζὸς ἐς Ἴλιον εἰλήλουθα</p>
        <p><a>5.205</a> τόξοισιν πίσυνος: τὰ δέ μ' οὐκ ἄρ' ἔμελλον ὀνήσειν.</p>
        <p><a>5.206</a> ἤδη γὰρ δοιοῖσιν ἀριστήεσσιν ἐφῆκα</p>
        <p><a>5.207</a> Τυδεΐδῃ τε καὶ Ἀτρεΐδῃ, ἐκ δ' ἀμφοτέροιιν</p>
        <p><a>5.208</a> ἀτρεκὲς αἷμ' ἔσσευα βαλών, ἤγειρα δὲ μᾶλλον.</p>
        <p><a>5.209</a> τώ ῥα κακῇ αἴσῃ ἀπὸ πασσάλου ἀγκύλα τόξα</p>
        <p><a>5.210</a> ἤματι τῷ ἑλόμην ὅτε Ἴλιον εἰς ἐρατεινὴν</p>
        <p><a>5.211</a> ἡγεόμην Τρώεσσι φέρων χάριν Ἕκτορι δίῳ.</p>
        <p><a>5.212</a> εἰ δέ κε νοστήσω καὶ ἐσόψομαι ὀφθαλμοῖσι</p>
        <p><a>5.213</a> πατρίδ' ἐμὴν ἄλοχόν τε καὶ ὑψερεφὲς μέγα δῶμα,</p>
        <p><a>5.214</a> αὐτίκ' ἔπειτ' ἀπ' ἐμεῖο κάρη τάμοι ἀλλότριος φὼς</p>
        <p><a>5.215</a> εἰ μὴ ἐγὼ τάδε τόξα φαεινῷ ἐν πυρὶ θείην</p>
        <p><a>5.216</a> χερσὶ διακλάσσας: ἀνεμώλια γάρ μοι ὀπηδεῖ.</p>
        <p><a>5.217</a> τὸν δ' αὖτ' Αἰνείας Τρώων ἀγὸς ἀντίον ηὔδα:</p>
        <p><a>5.218</a> μὴ δ' οὕτως ἀγόρευε: πάρος δ' οὐκ ἔσσεται ἄλλως,</p>
        <p><a>5.219</a> πρίν γ' ἐπὶ νὼ τῷδ' ἀνδρὶ σὺν ἵπποισιν καὶ ὄχεσφιν</p>
        <p><a>5.220</a> ἀντιβίην ἐλθόντε σὺν ἔντεσι πειρηθῆναι.</p>
        <p><a>5.221</a> ἀλλ' ἄγ' ἐμῶν ὀχέων ἐπιβήσεο, ὄφρα ἴδηαι</p>
        <p><a>5.222</a> οἷοι Τρώϊοι ἵπποι ἐπιστάμενοι πεδίοιο</p>
        <p><a>5.223</a> κραιπνὰ μάλ' ἔνθα καὶ ἔνθα διωκέμεν ἠδὲ φέβεσθαι:</p>
        <p><a>5.224</a> τὼ καὶ νῶϊ πόλιν δὲ σαώσετον, εἴ περ ἂν αὖτε</p>
        <p><a>5.225</a> Ζεὺς ἐπὶ Τυδεΐδῃ Διομήδεϊ κῦδος ὀρέξῃ.</p>
        <p><a>5.226</a> ἀλλ' ἄγε νῦν μάστιγα καὶ ἡνία σιγαλόεντα</p>
        <p><a>5.227</a> δέξαι, ἐγὼ δ' ἵππων ἀποβήσομαι ὄφρα μάχωμαι:</p>
        <p><a>5.228</a> ἠὲ σὺ τόνδε δέδεξο, μελήσουσιν δ' ἐμοὶ ἵπποι.</p>
        <p><a>5.229</a> τὸν δ' αὖτε προσέειπε Λυκάονος ἀγλαὸς υἱός:</p>
        <p><a>5.230</a> Αἰνεία σὺ μὲν αὐτὸς ἔχ' ἡνία καὶ τεὼ ἵππω:</p>
        <p><a>5.231</a> μᾶλλον ὑφ' ἡνιόχῳ εἰωθότι καμπύλον ἅρμα</p>
        <p><a>5.232</a> οἴσετον, εἴ περ ἂν αὖτε φεβώμεθα Τυδέος υἱόν:</p>
        <p><a>5.233</a> μὴ τὼ μὲν δείσαντε ματήσετον, οὐδ' ἐθέλητον</p>
        <p><a>5.234</a> ἐκφερέμεν πολέμοιο τεὸν φθόγγον ποθέοντε,</p>
        <p><a>5.235</a> νῶϊ δ' ἐπαΐξας μεγαθύμου Τυδέος υἱὸς</p>
        <p><a>5.236</a> αὐτώ τε κτείνῃ καὶ ἐλάσσῃ μώνυχας ἵππους.</p>
        <p><a>5.237</a> ἀλλὰ σύ γ' αὐτὸς ἔλαυνε τέ' ἅρματα καὶ τεὼ ἵππω,</p>
        <p><a>5.238</a> τὸν δὲ δ' ἐγὼν ἐπιόντα δεδέξομαι ὀξέϊ δουρί.</p>
        <p><a>5.239</a> ὣς ἄρα φωνήσαντες ἐς ἅρματα ποικίλα βάντες</p>
        <p><a>5.240</a> ἐμμεμαῶτ' ἐπὶ Τυδεΐδῃ ἔχον ὠκέας ἵππους.</p>
        <p><a>5.241</a> τοὺς δὲ ἴδε Σθένελος Καπανήϊος ἀγλαὸς υἱός,</p>
        <p><a>5.242</a> αἶψα δὲ Τυδεΐδην ἔπεα πτερόεντα προσηύδα:</p>
        <p><a>5.243</a> Τυδεΐδη Διόμηδες ἐμῷ κεχαρισμένε θυμῷ,</p>
        <p><a>5.244</a> ἄνδρ' ὁρόω κρατερὼ ἐπὶ σοὶ μεμαῶτε μάχεσθαι</p>
        <p><a>5.245</a> ἶν' ἀπέλεθρον ἔχοντας: ὃ μὲν τόξων ἐῢ εἰδὼς</p>
        <p><a>5.246</a> Πάνδαρος, υἱὸς δ' αὖτε Λυκάονος εὔχεται εἶναι:</p>
        <p><a>5.247</a> Αἰνείας δ' υἱὸς μὲν ἀμύμονος Ἀγχίσαο</p>
        <p><a>5.248</a> εὔχεται ἐκγεγάμεν, μήτηρ δέ οἵ ἐστ' Ἀφροδίτη.</p>
        <p><a>5.249</a> ἀλλ' ἄγε δὴ χαζώμεθ' ἐφ' ἵππων, μηδέ μοι οὕτω</p>
        <p><a>5.250</a> θῦνε διὰ προμάχων, μή πως φίλον ἦτορ ὀλέσσῃς.</p>
        <p><a>5.251</a> τὸν δ' ἄρ' ὑπόδρα ἰδὼν προσέφη κρατερὸς Διομήδης:</p>
        <p><a>5.252</a> μή τι φόβον δ' ἀγόρευ', ἐπεὶ οὐδὲ σὲ πεισέμεν οἴω.</p>
        <p><a>5.253</a> οὐ γάρ μοι γενναῖον ἀλυσκάζοντι μάχεσθαι</p>
        <p><a>5.254</a> οὐδὲ καταπτώσσειν: ἔτι μοι μένος ἔμπεδόν ἐστιν:</p>
        <p><a>5.255</a> ὀκνείω δ' ἵππων ἐπιβαινέμεν, ἀλλὰ καὶ αὔτως</p>
        <p><a>5.256</a> ἀντίον εἶμ' αὐτῶν: τρεῖν μ' οὐκ ἐᾷ Παλλὰς Ἀθήνη.</p>
        <p><a>5.257</a> τούτω δ' οὐ πάλιν αὖτις ἀποίσετον ὠκέες ἵπποι</p>
        <p><a>5.258</a> ἄμφω ἀφ' ἡμείων, εἴ γ' οὖν ἕτερός γε φύγῃσιν.</p>
        <p><a>5.259</a> ἄλλο δέ τοι ἐρέω, σὺ δ' ἐνὶ φρεσὶ βάλλεο σῇσιν:</p>
        <p><a>5.260</a> αἴ κέν μοι πολύβουλος Ἀθήνη κῦδος ὀρέξῃ</p>
        <p><a>5.261</a> ἀμφοτέρω κτεῖναι, σὺ δὲ τούσδε μὲν ὠκέας ἵππους</p>
        <p><a>5.262</a> αὐτοῦ ἐρυκακέειν ἐξ ἄντυγος ἡνία τείνας,</p>
        <p><a>5.263</a> Αἰνείαο δ' ἐπαΐξαι μεμνημένος ἵππων,</p>
        <p><a>5.264</a> ἐκ δ' ἐλάσαι Τρώων μετ' ἐϋκνήμιδας Ἀχαιούς.</p>
        <p><a>5.265</a> τῆς γάρ τοι γενεῆς ἧς Τρωΐ περ εὐρύοπα Ζεὺς</p>
        <p><a>5.266</a> δῶχ' υἷος ποινὴν Γανυμήδεος, οὕνεκ' ἄριστοι</p>
        <p><a>5.267</a> ἵππων ὅσσοι ἔασιν ὑπ' ἠῶ τ' ἠέλιόν τε,</p>
        <p><a>5.268</a> τῆς γενεῆς ἔκλεψεν ἄναξ ἀνδρῶν Ἀγχίσης</p>
        <p><a>5.269</a> λάθρῃ Λαομέδοντος ὑποσχὼν θήλεας ἵππους:</p>
        <p><a>5.270</a> τῶν οἱ ἓξ ἐγένοντο ἐνὶ μεγάροισι γενέθλη.</p>
        <p><a>5.271</a> τοὺς μὲν τέσσαρας αὐτὸς ἔχων ἀτίταλλ' ἐπὶ φάτνῃ,</p>
        <p><a>5.272</a> τὼ δὲ δύ' Αἰνείᾳ δῶκεν μήστωρε φόβοιο.</p>
        <p><a>5.273</a> εἰ τούτω κε λάβοιμεν, ἀροίμεθά κε κλέος ἐσθλόν.</p>
        <p><a>5.274</a> ὣς οἳ μὲν τοιαῦτα πρὸς ἀλλήλους ἀγόρευον,</p>
        <p><a>5.275</a> τὼ δὲ τάχ' ἐγγύθεν ἦλθον ἐλαύνοντ' ὠκέας ἵππους.</p>
        <p><a>5.276</a> τὸν πρότερος προσέειπε Λυκάονος ἀγλαὸς υἱός:</p>
        <p><a>5.277</a> καρτερόθυμε δαΐφρον ἀγαυοῦ Τυδέος υἱὲ</p>
        <p><a>5.278</a> ἦ μάλα σ' οὐ βέλος ὠκὺ δαμάσσατο πικρὸς ὀϊστός:</p>
        <p><a>5.279</a> νῦν αὖτ' ἐγχείῃ πειρήσομαι αἴ κε τύχωμι.</p>
        <p><a>5.280</a> ἦ ῥα καὶ ἀμπεπαλὼν προΐει δολιχόσκιον ἔγχος</p>
        <p><a>5.281</a> καὶ βάλε Τυδεΐδαο κατ' ἀσπίδα: τῆς δὲ διὰ πρὸ</p>
        <p><a>5.282</a> αἰχμὴ χαλκείη πταμένη θώρηκι πελάσθη:</p>
        <p><a>5.283</a> τῷ δ' ἐπὶ μακρὸν ἄϋσε Λυκάονος ἀγλαὸς υἱός:</p>
        <p><a>5.284</a> βέβληαι κενεῶνα διαμπερές, οὐδέ σ' ὀΐω</p>
        <p><a>5.285</a> δηρὸν ἔτ' ἀνσχήσεσθαι: ἐμοὶ δὲ μέγ' εὖχος ἔδωκας.</p>
        <p><a>5.286</a> τὸν δ' οὐ ταρβήσας προσέφη κρατερὸς Διομήδης:</p>
        <p><a>5.287</a> ἤμβροτες οὐδ' ἔτυχες: ἀτὰρ οὐ μὲν σφῶΐ γ' ὀΐω</p>
        <p><a>5.288</a> πρίν γ' ἀποπαύσεσθαι πρίν γ' ἢ ἕτερόν γε πεσόντα</p>
        <p><a>5.289</a> αἵματος ἆσαι Ἄρηα, ταλαύρινον πολεμιστήν.</p>
        <p><a>5.290</a> ὣς φάμενος προέηκε: βέλος δ' ἴθυνεν Ἀθήνη</p>
        <p><a>5.291</a> ῥῖνα παρ' ὀφθαλμόν, λευκοὺς δ' ἐπέρησεν ὀδόντας.</p>
        <p><a>5.292</a> τοῦ δ' ἀπὸ μὲν γλῶσσαν πρυμνὴν τάμε χαλκὸς ἀτειρής,</p>
        <p><a>5.293</a> αἰχμὴ δ' ἐξελύθη παρὰ νείατον ἀνθερεῶνα:</p>
        <p><a>5.294</a> ἤριπε δ' ἐξ ὀχέων, ἀράβησε δὲ τεύχε' ἐπ' αὐτῷ</p>
        <p><a>5.295</a> αἰόλα παμφανόωντα, παρέτρεσσαν δέ οἱ ἵπποι</p>
        <p><a>5.296</a> ὠκύποδες: τοῦ δ' αὖθι λύθη ψυχή τε μένος τε.</p>
        <p><a>5.297</a> Αἰνείας δ' ἀπόρουσε σὺν ἀσπίδι δουρί τε μακρῷ</p>
        <p><a>5.298</a> δείσας μή πώς οἱ ἐρυσαίατο νεκρὸν Ἀχαιοί.</p>
        <p><a>5.299</a> ἀμφὶ δ' ἄρ' αὐτῷ βαῖνε λέων ὣς ἀλκὶ πεποιθώς,</p>
        <p><a>5.300</a> πρόσθε δέ οἱ δόρυ τ' ἔσχε καὶ ἀσπίδα πάντοσ' ἐΐσην,</p>
        <p><a>5.301</a> τὸν κτάμεναι μεμαὼς ὅς τις τοῦ γ' ἀντίος ἔλθοι</p>
        <p><a>5.302</a> σμερδαλέα ἰάχων: ὃ δὲ χερμάδιον λάβε χειρὶ</p>
        <p><a>5.303</a> Τυδεΐδης μέγα ἔργον ὃ οὐ δύο γ' ἄνδρε φέροιεν,</p>
        <p><a>5.304</a> οἷοι νῦν βροτοί εἰσ': ὃ δέ μιν ῥέα πάλλε καὶ οἶος.</p>
        <p><a>5.305</a> τῷ βάλεν Αἰνείαο κατ' ἰσχίον ἔνθά τε μηρὸς</p>
        <p><a>5.306</a> ἰσχίῳ ἐνστρέφεται, κοτύλην δέ τέ μιν καλέουσι:</p>
        <p><a>5.307</a> θλάσσε δέ οἱ κοτύλην, πρὸς δ' ἄμφω ῥῆξε τένοντε:</p>
        <p><a>5.308</a> ὦσε δ' ἀπὸ ῥινὸν τρηχὺς λίθος: αὐτὰρ ὅ γ' ἥρως</p>
        <p><a>5.309</a> ἔστη γνὺξ ἐριπὼν καὶ ἐρείσατο χειρὶ παχείῃ</p>
        <p><a>5.310</a> γαίης: ἀμφὶ δὲ ὄσσε κελαινὴ νὺξ ἐκάλυψε.</p>
        <p><a>5.311</a> καί νύ κεν ἔνθ' ἀπόλοιτο ἄναξ ἀνδρῶν Αἰνείας,</p>
        <p><a>5.312</a> εἰ μὴ ἄρ' ὀξὺ νόησε Διὸς θυγάτηρ Ἀφροδίτη</p>
        <p><a>5.313</a> μήτηρ, ἥ μιν ὑπ' Ἀγχίσῃ τέκε βουκολέοντι:</p>
        <p><a>5.314</a> ἀμφὶ δ' ἑὸν φίλον υἱὸν ἐχεύατο πήχεε λευκώ,</p>
        <p><a>5.315</a> πρόσθε δέ οἱ πέπλοιο φαεινοῦ πτύγμα κάλυψεν</p>
        <p><a>5.316</a> ἕρκος ἔμεν βελέων, μή τις Δαναῶν ταχυπώλων</p>
        <p><a>5.317</a> χαλκὸν ἐνὶ στήθεσσι βαλὼν ἐκ θυμὸν ἕλοιτο.</p>
        <p><a>5.318</a> ἣ μὲν ἑὸν φίλον υἱὸν ὑπεξέφερεν πολέμοιο:</p>
        <p><a>5.319</a> οὐδ' υἱὸς Καπανῆος ἐλήθετο συνθεσιάων</p>
        <p><a>5.320</a> τάων ἃς ἐπέτελλε βοὴν ἀγαθὸς Διομήδης,</p>
        <p><a>5.321</a> ἀλλ' ὅ γε τοὺς μὲν ἑοὺς ἠρύκακε μώνυχας ἵππους</p>
        <p><a>5.322</a> νόσφιν ἀπὸ φλοίσβου ἐξ ἄντυγος ἡνία τείνας,</p>
        <p><a>5.323</a> Αἰνείαο δ' ἐπαΐξας καλλίτριχας ἵππους</p>
        <p><a>5.324</a> ἐξέλασε Τρώων μετ' ἐϋκνήμιδας Ἀχαιούς.</p>
        <p><a>5.325</a> δῶκε δὲ Δηϊπύλῳ ἑτάρῳ φίλῳ, ὃν περὶ πάσης</p>
        <p><a>5.326</a> τῖεν ὁμηλικίης ὅτι οἱ φρεσὶν ἄρτια ᾔδη,</p>
        <p><a>5.327</a> νηυσὶν ἔπι γλαφυρῇσιν ἐλαυνέμεν: αὐτὰρ ὅ γ' ἥρως</p>
        <p><a>5.328</a> ὧν ἵππων ἐπιβὰς ἔλαβ' ἡνία σιγαλόεντα,</p>
        <p><a>5.329</a> αἶψα δὲ Τυδεΐδην μέθεπε κρατερώνυχας ἵππους</p>
        <p><a>5.330</a> ἐμμεμαώς: ὃ δὲ Κύπριν ἐπῴχετο νηλέϊ χαλκῷ</p>
        <p><a>5.331</a> γιγνώσκων ὅ τ' ἄναλκις ἔην θεός, οὐδὲ θεάων</p>
        <p><a>5.332</a> τάων αἵ τ' ἀνδρῶν πόλεμον κάτα κοιρανέουσιν,</p>
        <p><a>5.333</a> οὔτ' ἄρ' Ἀθηναίη οὔτε πτολίπορθος Ἐνυώ.</p>
        <p><a>5.334</a> ἀλλ' ὅτε δή ῥ' ἐκίχανε πολὺν καθ' ὅμιλον ὀπάζων,</p>
        <p><a>5.335</a> ἔνθ' ἐπορεξάμενος μεγαθύμου Τυδέος υἱὸς</p>
        <p><a>5.336</a> ἄκρην οὔτασε χεῖρα μετάλμενος ὀξέϊ δουρὶ</p>
        <p><a>5.337</a> ἀβληχρήν: εἶθαρ δὲ δόρυ χροὸς ἀντετόρησεν</p>
        <p><a>5.338</a> ἀμβροσίου διὰ πέπλου, ὅν οἱ Χάριτες κάμον αὐταί,</p>
        <p><a>5.339</a> πρυμνὸν ὕπερ θέναρος: ῥέε δ' ἄμβροτον αἷμα θεοῖο</p>
        <p><a>5.340</a> ἰχώρ, οἷός πέρ τε ῥέει μακάρεσσι θεοῖσιν:</p>
        <p><a>5.341</a> οὐ γὰρ σῖτον ἔδουσ', οὐ πίνουσ' αἴθοπα οἶνον,</p>
        <p><a>5.342</a> τοὔνεκ' ἀναίμονές εἰσι καὶ ἀθάνατοι καλέονται.</p>
        <p><a>5.343</a> ἣ δὲ μέγα ἰάχουσα ἀπὸ ἕο κάββαλεν υἱόν:</p>
        <p><a>5.344</a> καὶ τὸν μὲν μετὰ χερσὶν ἐρύσατο Φοῖβος Ἀπόλλων</p>
        <p><a>5.345</a> κυανέῃ νεφέλῃ, μή τις Δαναῶν ταχυπώλων</p>
        <p><a>5.346</a> χαλκὸν ἐνὶ στήθεσσι βαλὼν ἐκ θυμὸν ἕλοιτο:</p>
        <p><a>5.347</a> τῇ δ' ἐπὶ μακρὸν ἄϋσε βοὴν ἀγαθὸς Διομήδης:</p>
        <p><a>5.348</a> εἶκε Διὸς θύγατερ πολέμου καὶ δηϊοτῆτος:</p>
        <p><a>5.349</a> ἦ οὐχ ἅλις ὅττι γυναῖκας ἀνάλκιδας ἠπεροπεύεις;</p>
        <p><a>5.350</a> εἰ δὲ σύ γ' ἐς πόλεμον πωλήσεαι, ἦ τέ σ' ὀΐω</p>
        <p><a>5.351</a> ῥιγήσειν πόλεμόν γε καὶ εἴ χ' ἑτέρωθι πύθηαι.</p>
        <p><a>5.352</a> ὣς ἔφαθ', ἣ δ' ἀλύουσ' ἀπεβήσετο, τείρετο δ' αἰνῶς:</p>
        <p><a>5.353</a> τὴν μὲν ἄρ' Ἶρις ἑλοῦσα ποδήνεμος ἔξαγ' ὁμίλου</p>
        <p><a>5.354</a> ἀχθομένην ὀδύνῃσι, μελαίνετο δὲ χρόα καλόν.</p>
        <p><a>5.355</a> εὗρεν ἔπειτα μάχης ἐπ' ἀριστερὰ θοῦρον Ἄρηα</p>
        <p><a>5.356</a> ἥμενον: ἠέρι δ' ἔγχος ἐκέκλιτο καὶ ταχέ' ἵππω:</p>
        <p><a>5.357</a> ἣ δὲ γνὺξ ἐριποῦσα κασιγνήτοιο φίλοιο</p>
        <p><a>5.358</a> πολλὰ λισσομένη χρυσάμπυκας ᾔτεεν ἵππους:</p>
        <p><a>5.359</a> φίλε κασίγνητε κόμισαί τέ με δός τέ μοι ἵππους,</p>
        <p><a>5.360</a> ὄφρ' ἐς Ὄλυμπον ἵκωμαι ἵν' ἀθανάτων ἕδος ἐστί.</p>
        <p><a>5.361</a> λίην ἄχθομαι ἕλκος ὅ με βροτὸς οὔτασεν ἀνὴρ</p>
        <p><a>5.362</a> Τυδεΐδης, ὃς νῦν γε καὶ ἂν Διὶ πατρὶ μάχοιτο.</p>
        <p><a>5.363</a> ὣς φάτο, τῇ δ' ἄρ' Ἄρης δῶκε χρυσάμπυκας ἵππους:</p>
        <p><a>5.364</a> ἣ δ' ἐς δίφρον ἔβαινεν ἀκηχεμένη φίλον ἦτορ,</p>
        <p><a>5.365</a> πὰρ δέ οἱ Ἶρις ἔβαινε καὶ ἡνία λάζετο χερσί,</p>
        <p><a>5.366</a> μάστιξεν δ' ἐλάαν, τὼ δ' οὐκ ἀέκοντε πετέσθην.</p>
        <p><a>5.367</a> αἶψα δ' ἔπειθ' ἵκοντο θεῶν ἕδος αἰπὺν Ὄλυμπον:</p>
        <p><a>5.368</a> ἔνθ' ἵππους ἔστησε ποδήνεμος ὠκέα Ἶρις</p>
        <p><a>5.369</a> λύσασ' ἐξ ὀχέων, παρὰ δ' ἀμβρόσιον βάλεν εἶδαρ:</p>
        <p><a>5.370</a> ἣ δ' ἐν γούνασι πῖπτε Διώνης δῖ' Ἀφροδίτη</p>
        <p><a>5.371</a> μητρὸς ἑῆς: ἣ δ' ἀγκὰς ἐλάζετο θυγατέρα ἥν,</p>
        <p><a>5.372</a> χειρί τέ μιν κατέρεξεν ἔπος τ' ἔφατ' ἐκ τ' ὀνόμαζε:</p>
        <p><a>5.373</a> τίς νύ σε τοιάδ' ἔρεξε φίλον τέκος Οὐρανιώνων</p>
        <p><a>5.374</a> μαψιδίως, ὡς εἴ τι κακὸν ῥέζουσαν ἐνωπῇ;</p>
        <p><a>5.375</a> τὴν δ' ἠμείβετ' ἔπειτα φιλομμειδὴς Ἀφροδίτη:</p>
        <p><a>5.376</a> οὖτά με Τυδέος υἱὸς ὑπέρθυμος Διομήδης,</p>
        <p><a>5.377</a> οὕνεκ' ἐγὼ φίλον υἱὸν ὑπεξέφερον πολέμοιο</p>
        <p><a>5.378</a> Αἰνείαν, ὃς ἐμοὶ πάντων πολὺ φίλτατός ἐστιν.</p>
        <p><a>5.379</a> οὐ γὰρ ἔτι Τρώων καὶ Ἀχαιῶν φύλοπις αἰνή,</p>
        <p><a>5.380</a> ἀλλ' ἤδη Δαναοί γε καὶ ἀθανάτοισι μάχονται.</p>
        <p><a>5.381</a> τὴν δ' ἠμείβετ' ἔπειτα Διώνη, δῖα θεάων:</p>
        <p><a>5.382</a> τέτλαθι τέκνον ἐμόν, καὶ ἀνάσχεο κηδομένη περ:</p>
        <p><a>5.383</a> πολλοὶ γὰρ δὴ τλῆμεν Ὀλύμπια δώματ' ἔχοντες</p>
        <p><a>5.384</a> ἐξ ἀνδρῶν χαλέπ' ἄλγε' ἐπ' ἀλλήλοισι τιθέντες.</p>
        <p><a>5.385</a> τλῆ μὲν Ἄρης ὅτε μιν Ὦτος κρατερός τ' Ἐφιάλτης</p>
        <p><a>5.386</a> παῖδες Ἀλωῆος, δῆσαν κρατερῷ ἐνὶ δεσμῷ:</p>
        <p><a>5.387</a> χαλκέῳ δ' ἐν κεράμῳ δέδετο τρισκαίδεκα μῆνας:</p>
        <p><a>5.388</a> καί νύ κεν ἔνθ' ἀπόλοιτο Ἄρης ἆτος πολέμοιο,</p>
        <p><a>5.389</a> εἰ μὴ μητρυιὴ περικαλλὴς Ἠερίβοια</p>
        <p><a>5.390</a> Ἑρμέᾳ ἐξήγγειλεν: ὃ δ' ἐξέκλεψεν Ἄρηα</p>
        <p><a>5.391</a> ἤδη τειρόμενον, χαλεπὸς δέ ἑ δεσμὸς ἐδάμνα.</p>
        <p><a>5.392</a> τλῆ δ' Ἥρη, ὅτε μιν κρατερὸς πάϊς Ἀμφιτρύωνος</p>
        <p><a>5.393</a> δεξιτερὸν κατὰ μαζὸν ὀϊστῷ τριγλώχινι</p>
        <p><a>5.394</a> βεβλήκει: τότε καί μιν ἀνήκεστον λάβεν ἄλγος.</p>
        <p><a>5.395</a> τλῆ δ' Ἀΐδης ἐν τοῖσι πελώριος ὠκὺν ὀϊστόν,</p>
        <p><a>5.396</a> εὖτέ μιν ωὐτὸς ἀνὴρ υἱὸς Διὸς αἰγιόχοιο</p>
        <p><a>5.397</a> ἐν Πύλῳ ἐν νεκύεσσι βαλὼν ὀδύνῃσιν ἔδωκεν:</p>
        <p><a>5.398</a> αὐτὰρ ὃ βῆ πρὸς δῶμα Διὸς καὶ μακρὸν Ὄλυμπον</p>
        <p><a>5.399</a> κῆρ ἀχέων ὀδύνῃσι πεπαρμένος: αὐτὰρ ὀϊστὸς</p>
        <p><a>5.400</a> ὤμῳ ἔνι στιβαρῷ ἠλήλατο, κῆδε δὲ θυμόν.</p>
        <p><a>5.401</a> τῷ δ' ἐπὶ Παιήων ὀδυνήφατα φάρμακα πάσσων</p>
        <p><a>5.402</a> ἠκέσατ': οὐ μὲν γάρ τι καταθνητός γε τέτυκτο.</p>
        <p><a>5.403</a> σχέτλιος ὀβριμοεργὸς ὃς οὐκ ὄθετ' αἴσυλα ῥέζων,</p>
        <p><a>5.404</a> ὃς τόξοισιν ἔκηδε θεοὺς οἳ Ὄλυμπον ἔχουσι.</p>
        <p><a>5.405</a> σοὶ δ' ἐπὶ τοῦτον ἀνῆκε θεὰ γλαυκῶπις Ἀθήνη:</p>
        <p><a>5.406</a> νήπιος, οὐδὲ τὸ οἶδε κατὰ φρένα Τυδέος υἱὸς</p>
        <p><a>5.407</a> ὅττι μάλ' οὐ δηναιὸς ὃς ἀθανάτοισι μάχηται,</p>
        <p><a>5.408</a> οὐδέ τί μιν παῖδες ποτὶ γούνασι παππάζουσιν</p>
        <p><a>5.409</a> ἐλθόντ' ἐκ πολέμοιο καὶ αἰνῆς δηϊοτῆτος.</p>
        <p><a>5.410</a> τὼ νῦν Τυδεΐδης, εἰ καὶ μάλα καρτερός ἐστι,</p>
        <p><a>5.411</a> φραζέσθω μή τίς οἱ ἀμείνων σεῖο μάχηται,</p>
        <p><a>5.412</a> μὴ δὴν Αἰγιάλεια περίφρων Ἀδρηστίνη</p>
        <p><a>5.413</a> ἐξ ὕπνου γοόωσα φίλους οἰκῆας ἐγείρῃ</p>
        <p><a>5.414</a> κουρίδιον ποθέουσα πόσιν τὸν ἄριστον Ἀχαιῶν</p>
        <p><a>5.415</a> ἰφθίμη ἄλοχος Διομήδεος ἱπποδάμοιο.</p>
        <p><a>5.416</a> ἦ ῥα καὶ ἀμφοτέρῃσιν ἀπ' ἰχῶ χειρὸς ὀμόργνυ:</p>
        <p><a>5.417</a> ἄλθετο χείρ, ὀδύναι δὲ κατηπιόωντο βαρεῖαι.</p>
        <p><a>5.418</a> αἳ δ' αὖτ' εἰσορόωσαι Ἀθηναίη τε καὶ Ἥρη</p>
        <p><a>5.419</a> κερτομίοις ἐπέεσσι Δία Κρονίδην ἐρέθιζον.</p>
        <p><a>5.420</a> τοῖσι δὲ μύθων ἦρχε θεὰ γλαυκῶπις Ἀθήνη:</p>
        <p><a>5.421</a> Ζεῦ πάτερ ἦ ῥά τί μοι κεχολώσεαι ὅττι κεν εἴπω;</p>
        <p><a>5.422</a> ἦ μάλα δή τινα Κύπρις Ἀχαιϊάδων ἀνιεῖσα</p>
        <p><a>5.423</a> Τρωσὶν ἅμα σπέσθαι, τοὺς νῦν ἔκπαγλα φίλησε,</p>
        <p><a>5.424</a> τῶν τινα καρρέζουσα Ἀχαιϊάδων ἐϋπέπλων</p>
        <p><a>5.425</a> πρὸς χρυσῇ περόνῃ καταμύξατο χεῖρα ἀραιήν.</p>
        <p><a>5.426</a> ὣς φάτο, μείδησεν δὲ πατὴρ ἀνδρῶν τε θεῶν τε,</p>
        <p><a>5.427</a> καί ῥα καλεσσάμενος προσέφη χρυσῆν Ἀφροδίτην:</p>
        <p><a>5.428</a> οὔ τοι τέκνον ἐμὸν δέδοται πολεμήϊα ἔργα,</p>
        <p><a>5.429</a> ἀλλὰ σύ γ' ἱμερόεντα μετέρχεο ἔργα γάμοιο,</p>
        <p><a>5.430</a> ταῦτα δ' Ἄρηϊ θοῷ καὶ Ἀθήνῃ πάντα μελήσει.</p>
        <p><a>5.431</a> ὣς οἳ μὲν τοιαῦτα πρὸς ἀλλήλους ἀγόρευον,</p>
        <p><a>5.432</a> Αἰνείᾳ δ' ἐπόρουσε βοὴν ἀγαθὸς Διομήδης,</p>
        <p><a>5.433</a> γιγνώσκων ὅ οἱ αὐτὸς ὑπείρεχε χεῖρας Ἀπόλλων:</p>
        <p><a>5.434</a> ἀλλ' ὅ γ' ἄρ' οὐδὲ θεὸν μέγαν ἅζετο, ἵετο δ' αἰεὶ</p>
        <p><a>5.435</a> Αἰνείαν κτεῖναι καὶ ἀπὸ κλυτὰ τεύχεα δῦσαι.</p>
        <p><a>5.436</a> τρὶς μὲν ἔπειτ' ἐπόρουσε κατακτάμεναι μενεαίνων,</p>
        <p><a>5.437</a> τρὶς δέ οἱ ἐστυφέλιξε φαεινὴν ἀσπίδ' Ἀπόλλων:</p>
        <p><a>5.438</a> ἀλλ' ὅτε δὴ τὸ τέταρτον ἐπέσσυτο δαίμονι ἶσος,</p>
        <p><a>5.439</a> δεινὰ δ' ὁμοκλήσας προσέφη ἑκάεργος Ἀπόλλων:</p>
        <p><a>5.440</a> φράζεο Τυδεΐδη καὶ χάζεο, μηδὲ θεοῖσιν</p>
        <p><a>5.441</a> ἶσ' ἔθελε φρονέειν, ἐπεὶ οὔ ποτε φῦλον ὁμοῖον</p>
        <p><a>5.442</a> ἀθανάτων τε θεῶν χαμαὶ ἐρχομένων τ' ἀνθρώπων.</p>
        <p><a>5.443</a> ὣς φάτο, Τυδεΐδης δ' ἀνεχάζετο τυτθὸν ὀπίσσω</p>
        <p><a>5.444</a> μῆνιν ἀλευάμενος ἑκατηβόλου Ἀπόλλωνος.</p>
        <p><a>5.445</a> Αἰνείαν δ' ἀπάτερθεν ὁμίλου θῆκεν Ἀπόλλων</p>
        <p><a>5.446</a> Περγάμῳ εἰν ἱερῇ, ὅθι οἱ νηός γε τέτυκτο.</p>
        <p><a>5.447</a> ἤτοι τὸν Λητώ τε καὶ Ἄρτεμις ἰοχέαιρα</p>
        <p><a>5.448</a> ἐν μεγάλῳ ἀδύτῳ ἀκέοντό τε κύδαινόν τε:</p>
        <p><a>5.449</a> αὐτὰρ ὃ εἴδωλον τεῦξ' ἀργυρότοξος Ἀπόλλων</p>
        <p><a>5.450</a> αὐτῷ τ' Αἰνείᾳ ἴκελον καὶ τεύχεσι τοῖον,</p>
        <p><a>5.451</a> ἀμφὶ δ' ἄρ' εἰδώλῳ Τρῶες καὶ δῖοι Ἀχαιοὶ</p>
        <p><a>5.452</a> δῄουν ἀλλήλων ἀμφὶ στήθεσσι βοείας</p>
        <p><a>5.453</a> ἀσπίδας εὐκύκλους λαισήϊά τε πτερόεντα.</p>
        <p><a>5.454</a> δὴ τότε θοῦρον Ἄρηα προσηύδα Φοῖβος Ἀπόλλων:</p>
        <p><a>5.455</a> Ἆρες Ἄρες βροτολοιγὲ μιαιφόνε τειχεσιπλῆτα,</p>
        <p><a>5.456</a> οὐκ ἂν δὴ τόνδ' ἄνδρα μάχης ἐρύσαιο μετελθὼν</p>
        <p><a>5.457</a> Τυδεΐδην, ὃς νῦν γε καὶ ἂν Διὶ πατρὶ μάχοιτο;</p>
        <p><a>5.458</a> Κύπριδα μὲν πρῶτα σχεδὸν οὔτασε χεῖρ' ἐπὶ καρπῷ,</p>
        <p><a>5.459</a> αὐτὰρ ἔπειτ' αὐτῷ μοι ἐπέσσυτο δαίμονι ἶσος.</p>
        <p><a>5.460</a> ὣς εἰπὼν αὐτὸς μὲν ἐφέζετο Περγάμῳ ἄκρῃ,</p>
        <p><a>5.461</a> Τρῳὰς δὲ στίχας οὖλος Ἄρης ὄτρυνε μετελθὼν</p>
        <p><a>5.462</a> εἰδόμενος Ἀκάμαντι θοῷ ἡγήτορι Θρῃκῶν:</p>
        <p><a>5.463</a> υἱάσι δὲ Πριάμοιο διοτρεφέεσσι κέλευεν:</p>
        <p><a>5.464</a> ὦ υἱεῖς Πριάμοιο διοτρεφέος βασιλῆος</p>
        <p><a>5.465</a> ἐς τί ἔτι κτείνεσθαι ἐάσετε λαὸν Ἀχαιοῖς;</p>
        <p><a>5.466</a> ἦ εἰς ὅ κεν ἀμφὶ πύλῃς εὖ ποιητῇσι μάχωνται;</p>
        <p><a>5.467</a> κεῖται ἀνὴρ ὃν ἶσον ἐτίομεν Ἕκτορι δίῳ</p>
        <p><a>5.468</a> Αἰνείας υἱὸς μεγαλήτορος Ἀγχίσαο:</p>
        <p><a>5.469</a> ἀλλ' ἄγετ' ἐκ φλοίσβοιο σαώσομεν ἐσθλὸν ἑταῖρον.</p>
        <p><a>5.470</a> ὣς εἰπὼν ὄτρυνε μένος καὶ θυμὸν ἑκάστου.</p>
        <p><a>5.471</a> ἔνθ' αὖ Σαρπηδὼν μάλα νείκεσεν Ἕκτορα δῖον:</p>
        <p><a>5.472</a> Ἕκτορ πῇ δή τοι μένος οἴχεται ὃ πρὶν ἔχεσκες;</p>
        <p><a>5.473</a> φῆς που ἄτερ λαῶν πόλιν ἑξέμεν ἠδ' ἐπικούρων</p>
        <p><a>5.474</a> οἶος σὺν γαμβροῖσι κασιγνήτοισί τε σοῖσι.</p>
        <p><a>5.475</a> τῶν νῦν οὔ τιν' ἐγὼ ἰδέειν δύναμ' οὐδὲ νοῆσαι,</p>
        <p><a>5.476</a> ἀλλὰ καταπτώσσουσι κύνες ὣς ἀμφὶ λέοντα:</p>
        <p><a>5.477</a> ἡμεῖς δὲ μαχόμεσθ' οἵ πέρ τ' ἐπίκουροι ἔνειμεν.</p>
        <p><a>5.478</a> καὶ γὰρ ἐγὼν ἐπίκουρος ἐὼν μάλα τηλόθεν ἥκω:</p>
        <p><a>5.479</a> τηλοῦ γὰρ Λυκίη Ξάνθῳ ἔπι δινήεντι,</p>
        <p><a>5.480</a> ἔνθ' ἄλοχόν τε φίλην ἔλιπον καὶ νήπιον υἱόν,</p>
        <p><a>5.481</a> κὰδ δὲ κτήματα πολλά, τὰ ἔλδεται ὅς κ' ἐπιδευής.</p>
        <p><a>5.482</a> ἀλλὰ καὶ ὧς Λυκίους ὀτρύνω καὶ μέμον' αὐτὸς</p>
        <p><a>5.483</a> ἀνδρὶ μαχήσασθαι: ἀτὰρ οὔ τί μοι ἐνθάδε τοῖον</p>
        <p><a>5.484</a> οἷόν κ' ἠὲ φέροιεν Ἀχαιοὶ ἤ κεν ἄγοιεν:</p>
        <p><a>5.485</a> τύνη δ' ἕστηκας, ἀτὰρ οὐδ' ἄλλοισι κελεύεις</p>
        <p><a>5.486</a> λαοῖσιν μενέμεν καὶ ἀμυνέμεναι ὤρεσσι.</p>
        <p><a>5.487</a> μή πως ὡς ἀψῖσι λίνου ἁλόντε πανάγρου</p>
        <p><a>5.488</a> ἀνδράσι δυσμενέεσσιν ἕλωρ καὶ κύρμα γένησθε:</p>
        <p><a>5.489</a> οἳ δὲ τάχ' ἐκπέρσουσ' εὖ ναιομένην πόλιν ὑμήν.</p>
        <p><a>5.490</a> σοὶ δὲ χρὴ τάδε πάντα μέλειν νύκτάς τε καὶ ἦμαρ</p>
        <p><a>5.491</a> ἀρχοὺς λισσομένῳ τηλεκλειτῶν ἐπικούρων</p>
        <p><a>5.492</a> νωλεμέως ἐχέμεν, κρατερὴν δ' ἀποθέσθαι ἐνιπήν.</p>
        <p><a>5.493</a> ὣς φάτο Σαρπηδών, δάκε δὲ φρένας Ἕκτορι μῦθος:</p>
        <p><a>5.494</a> αὐτίκα δ' ἐξ ὀχέων σὺν τεύχεσιν ἆλτο χαμᾶζε,</p>
        <p><a>5.495</a> πάλλων δ' ὀξέα δοῦρα κατὰ στρατὸν ᾤχετο πάντῃ</p>
        <p><a>5.496</a> ὀτρύνων μαχέσασθαι, ἔγειρε δὲ φύλοπιν αἰνήν.</p>
        <p><a>5.497</a> οἳ δ' ἐλελίχθησαν καὶ ἐναντίοι ἔσταν Ἀχαιῶν:</p>
        <p><a>5.498</a> Ἀργεῖοι δ' ὑπέμειναν ἀολλέες οὐδὲ φόβηθεν.</p>
        <p><a>5.499</a> ὡς δ' ἄνεμος ἄχνας φορέει ἱερὰς κατ' ἀλωὰς</p>
        <p><a>5.500</a> ἀνδρῶν λικμώντων, ὅτε τε ξανθὴ Δημήτηρ</p>
        <p><a>5.501</a> κρίνῃ ἐπειγομένων ἀνέμων καρπόν τε καὶ ἄχνας,</p>
        <p><a>5.502</a> αἳ δ' ὑπολευκαίνονται ἀχυρμιαί: ὣς τότ' Ἀχαιοὶ</p>
        <p><a>5.503</a> λευκοὶ ὕπερθε γένοντο κονισάλῳ, ὅν ῥα δι' αὐτῶν</p>
        <p><a>5.504</a> οὐρανὸν ἐς πολύχαλκον ἐπέπληγον πόδες ἵππων</p>
        <p><a>5.505</a> ἂψ ἐπιμισγομένων: ὑπὸ δ' ἔστρεφον ἡνιοχῆες.</p>
        <p><a>5.506</a> οἳ δὲ μένος χειρῶν ἰθὺς φέρον: ἀμφὶ δὲ νύκτα</p>
        <p><a>5.507</a> θοῦρος Ἄρης ἐκάλυψε μάχῃ Τρώεσσιν ἀρήγων</p>
        <p><a>5.508</a> πάντοσ' ἐποιχόμενος: τοῦ δ' ἐκραίαινεν ἐφετμὰς</p>
        <p><a>5.509</a> Φοίβου Ἀπόλλωνος χρυσαόρου, ὅς μιν ἀνώγει</p>
        <p><a>5.510</a> Τρωσὶν θυμὸν ἐγεῖραι, ἐπεὶ ἴδε Παλλάδ' Ἀθήνην</p>
        <p><a>5.511</a> οἰχομένην: ἣ γάρ ῥα πέλεν Δαναοῖσιν ἀρηγών.</p>
        <p><a>5.512</a> αὐτὸς δ' Αἰνείαν μάλα πίονος ἐξ ἀδύτοιο</p>
        <p><a>5.513</a> ἧκε, καὶ ἐν στήθεσσι μένος βάλε ποιμένι λαῶν.</p>
        <p><a>5.514</a> Αἰνείας δ' ἑτάροισι μεθίστατο: τοὶ δὲ χάρησαν,</p>
        <p><a>5.515</a> ὡς εἶδον ζωόν τε καὶ ἀρτεμέα προσιόντα</p>
        <p><a>5.516</a> καὶ μένος ἐσθλὸν ἔχοντα: μετάλλησάν γε μὲν οὔ τι.</p>
        <p><a>5.517</a> οὐ γὰρ ἔα πόνος ἄλλος, ὃν ἀργυρότοξος ἔγειρεν</p>
        <p><a>5.518</a> Ἄρης τε βροτολοιγὸς Ἔρις τ' ἄμοτον μεμαυῖα.</p>
        <p><a>5.519</a> τοὺς δ' Αἴαντε δύω καὶ Ὀδυσσεὺς καὶ Διομήδης</p>
        <p><a>5.520</a> ὄτρυνον Δαναοὺς πολεμιζέμεν: οἳ δὲ καὶ αὐτοὶ</p>
        <p><a>5.521</a> οὔτε βίας Τρώων ὑπεδείδισαν οὔτε ἰωκάς,</p>
        <p><a>5.522</a> ἀλλ' ἔμενον νεφέλῃσιν ἐοικότες ἅς τε Κρονίων</p>
        <p><a>5.523</a> νηνεμίης ἔστησεν ἐπ' ἀκροπόλοισιν ὄρεσσιν</p>
        <p><a>5.524</a> ἀτρέμας, ὄφρ' εὕδῃσι μένος Βορέαο καὶ ἄλλων</p>
        <p><a>5.525</a> ζαχρειῶν ἀνέμων, οἵ τε νέφεα σκιόεντα</p>
        <p><a>5.526</a> πνοιῇσιν λιγυρῇσι διασκιδνᾶσιν ἀέντες:</p>
        <p><a>5.527</a> ὣς Δαναοὶ Τρῶας μένον ἔμπεδον οὐδὲ φέβοντο.</p>
        <p><a>5.528</a> Ἀτρεΐδης δ' ἀν' ὅμιλον ἐφοίτα πολλὰ κελεύων:</p>
        <p><a>5.529</a> ὦ φίλοι ἀνέρες ἔστε καὶ ἄλκιμον ἦτορ ἕλεσθε,</p>
        <p><a>5.530</a> ἀλλήλους τ' αἰδεῖσθε κατὰ κρατερὰς ὑσμίνας:</p>
        <p><a>5.531</a> αἰδομένων ἀνδρῶν πλέονες σόοι ἠὲ πέφανται:</p>
        <p><a>5.532</a> φευγόντων δ' οὔτ' ἂρ κλέος ὄρνυται οὔτε τις ἀλκή.</p>
        <p><a>5.533</a> ἦ καὶ ἀκόντισε δουρὶ θοῶς, βάλε δὲ πρόμον ἄνδρα</p>
        <p><a>5.534</a> Αἰνείω ἕταρον μεγαθύμου Δηϊκόωντα</p>
        <p><a>5.535</a> Περγασίδην, ὃν Τρῶες ὁμῶς Πριάμοιο τέκεσσι</p>
        <p><a>5.536</a> τῖον, ἐπεὶ θοὸς ἔσκε μετὰ πρώτοισι μάχεσθαι.</p>
        <p><a>5.537</a> τόν ῥα κατ' ἀσπίδα δουρὶ βάλε κρείων Ἀγαμέμνων:</p>
        <p><a>5.538</a> ἣ δ' οὐκ ἔγχος ἔρυτο, διὰ πρὸ δὲ εἴσατο χαλκός,</p>
        <p><a>5.539</a> νειαίρῃ δ' ἐν γαστρὶ διὰ ζωστῆρος ἔλασσε:</p>
        <p><a>5.540</a> δούπησεν δὲ πεσών, ἀράβησε δὲ τεύχε' ἐπ' αὐτῷ.</p>
        <p><a>5.541</a> ἔνθ' αὖτ' Αἰνείας Δαναῶν ἕλεν ἄνδρας ἀρίστους</p>
        <p><a>5.542</a> υἷε Διοκλῆος Κρήθωνά τε Ὀρσίλοχόν τε,</p>
        <p><a>5.543</a> τῶν ῥα πατὴρ μὲν ἔναιεν ἐϋκτιμένῃ ἐνὶ Φηρῇ</p>
        <p><a>5.544</a> ἀφνειὸς βιότοιο, γένος δ' ἦν ἐκ ποταμοῖο</p>
        <p><a>5.545</a> Ἀλφειοῦ, ὅς τ' εὐρὺ ῥέει Πυλίων διὰ γαίης,</p>
        <p><a>5.546</a> ὃς τέκετ' Ὀρτίλοχον πολέεσσ' ἄνδρεσσιν ἄνακτα:</p>
        <p><a>5.547</a> Ὀρτίλοχος δ' ἄρ' ἔτικτε Διοκλῆα μεγάθυμον,</p>
        <p><a>5.548</a> ἐκ δὲ Διοκλῆος διδυμάονε παῖδε γενέσθην,</p>
        <p><a>5.549</a> Κρήθων Ὀρσίλοχός τε μάχης εὖ εἰδότε πάσης.</p>
        <p><a>5.550</a> τὼ μὲν ἄρ' ἡβήσαντε μελαινάων ἐπὶ νηῶν</p>
        <p><a>5.551</a> Ἴλιον εἰς εὔπωλον ἅμ' Ἀργείοισιν ἑπέσθην,</p>
        <p><a>5.552</a> τιμὴν Ἀτρεΐδῃς Ἀγαμέμνονι καὶ Μενελάῳ</p>
        <p><a>5.553</a> ἀρνυμένω: τὼ δ' αὖθι τέλος θανάτοιο κάλυψεν.</p>
        <p><a>5.554</a> οἵω τώ γε λέοντε δύω ὄρεος κορυφῇσιν</p>
        <p><a>5.555</a> ἐτραφέτην ὑπὸ μητρὶ βαθείης τάρφεσιν ὕλης:</p>
        <p><a>5.556</a> τὼ μὲν ἄρ' ἁρπάζοντε βόας καὶ ἴφια μῆλα</p>
        <p><a>5.557</a> σταθμοὺς ἀνθρώπων κεραΐζετον, ὄφρα καὶ αὐτὼ</p>
        <p><a>5.558</a> ἀνδρῶν ἐν παλάμῃσι κατέκταθεν ὀξέϊ χαλκῷ:</p>
        <p><a>5.559</a> τοίω τὼ χείρεσσιν ὑπ' Αἰνείαο δαμέντε</p>
        <p><a>5.560</a> καππεσέτην, ἐλάτῃσιν ἐοικότες ὑψηλῇσι.</p>
        <p><a>5.561</a> τὼ δὲ πεσόντ' ἐλέησεν ἀρηΐφιλος Μενέλαος,</p>
        <p><a>5.562</a> βῆ δὲ διὰ προμάχων κεκορυθμένος αἴθοπι χαλκῷ</p>
        <p><a>5.563</a> σείων ἐγχείην: τοῦ δ' ὄτρυνεν μένος Ἄρης,</p>
        <p><a>5.564</a> τὰ φρονέων ἵνα χερσὶν ὑπ' Αἰνείαο δαμείη.</p>
        <p><a>5.565</a> τὸν δ' ἴδεν Ἀντίλοχος μεγαθύμου Νέστορος υἱός,</p>
        <p><a>5.566</a> βῆ δὲ διὰ προμάχων: περὶ γὰρ δίε ποιμένι λαῶν</p>
        <p><a>5.567</a> μή τι πάθοι, μέγα δέ σφας ἀποσφήλειε πόνοιο.</p>
        <p><a>5.568</a> τὼ μὲν δὴ χεῖράς τε καὶ ἔγχεα ὀξυόεντα</p>
        <p><a>5.569</a> ἀντίον ἀλλήλων ἐχέτην μεμαῶτε μάχεσθαι:</p>
        <p><a>5.570</a> Ἀντίλοχος δὲ μάλ' ἄγχι παρίστατο ποιμένι λαῶν.</p>
        <p><a>5.571</a> Αἰνείας δ' οὐ μεῖνε θοός περ ἐὼν πολεμιστὴς</p>
        <p><a>5.572</a> ὡς εἶδεν δύο φῶτε παρ' ἀλλήλοισι μένοντε.</p>
        <p><a>5.573</a> οἳ δ' ἐπεὶ οὖν νεκροὺς ἔρυσαν μετὰ λαὸν Ἀχαιῶν,</p>
        <p><a>5.574</a> τὼ μὲν ἄρα δειλὼ βαλέτην ἐν χερσὶν ἑταίρων,</p>
        <p><a>5.575</a> αὐτὼ δὲ στρεφθέντε μετὰ πρώτοισι μαχέσθην.</p>
        <p><a>5.576</a> ἔνθα Πυλαιμένεα ἑλέτην ἀτάλαντον Ἄρηϊ</p>
        <p><a>5.577</a> ἀρχὸν Παφλαγόνων μεγαθύμων ἀσπιστάων.</p>
        <p><a>5.578</a> τὸν μὲν ἄρ' Ἀτρεΐδης δουρικλειτὸς Μενέλαος</p>
        <p><a>5.579</a> ἑσταότ' ἔγχεϊ νύξε κατὰ κληῗδα τυχήσας:</p>
        <p><a>5.580</a> Ἀντίλοχος δὲ Μύδωνα βάλ' ἡνίοχον θεράποντα</p>
        <p><a>5.581</a> ἐσθλὸν Ἀτυμνιάδην: ὃ δ' ὑπέστρεφε μώνυχας ἵππους:</p>
        <p><a>5.582</a> χερμαδίῳ ἀγκῶνα τυχὼν μέσον: ἐκ δ' ἄρα χειρῶν</p>
        <p><a>5.583</a> ἡνία λεύκ' ἐλέφαντι χαμαὶ πέσον ἐν κονίῃσιν.</p>
        <p><a>5.584</a> Ἀντίλοχος δ' ἄρ' ἐπαΐξας ξίφει ἤλασε κόρσην:</p>
        <p><a>5.585</a> αὐτὰρ ὅ γ' ἀσθμαίνων εὐεργέος ἔκπεσε δίφρου</p>
        <p><a>5.586</a> κύμβαχος ἐν κονίῃσιν ἐπὶ βρεχμόν τε καὶ ὤμους.</p>
        <p><a>5.587</a> δηθὰ μάλ' ἑστήκει: τύχε γάρ ῥ' ἀμάθοιο βαθείης:</p>
        <p><a>5.588</a> ὄφρ' ἵππω πλήξαντε χαμαὶ βάλον ἐν κονίῃσι:</p>
        <p><a>5.589</a> τοὺς ἵμασ' Ἀντίλοχος, μετὰ δὲ στρατὸν ἤλασ' Ἀχαιῶν.</p>
        <p><a>5.590</a> τοὺς δ' Ἕκτωρ ἐνόησε κατὰ στίχας, ὦρτο δ' ἐπ' αὐτοὺς</p>
        <p><a>5.591</a> κεκλήγων: ἅμα δὲ Τρώων εἵποντο φάλαγγες</p>
        <p><a>5.592</a> καρτεραί: ἦρχε δ' ἄρα σφιν Ἄρης καὶ πότνι' Ἐνυώ,</p>
        <p><a>5.593</a> ἣ μὲν ἔχουσα Κυδοιμὸν ἀναιδέα δηϊοτῆτος,</p>
        <p><a>5.594</a> Ἄρης δ' ἐν παλάμῃσι πελώριον ἔγχος ἐνώμα,</p>
        <p><a>5.595</a> φοίτα δ' ἄλλοτε μὲν πρόσθ' Ἕκτορος, ἄλλοτ' ὄπισθε.</p>
        <p><a>5.596</a> τὸν δὲ ἰδὼν ῥίγησε βοὴν ἀγαθὸς Διομήδης:</p>
        <p><a>5.597</a> ὡς δ' ὅτ' ἀνὴρ ἀπάλαμνος ἰὼν πολέος πεδίοιο</p>
        <p><a>5.598</a> στήῃ ἐπ' ὠκυρόῳ ποταμῷ ἅλα δὲ προρέοντι</p>
        <p><a>5.599</a> ἀφρῷ μορμύροντα ἰδών, ἀνά τ' ἔδραμ' ὀπίσσω,</p>
        <p><a>5.600</a> ὣς τότε Τυδεΐδης ἀνεχάζετο, εἶπέ τε λαῷ:</p>
        <p><a>5.601</a> ὦ φίλοι οἷον δὴ θαυμάζομεν Ἕκτορα δῖον</p>
        <p><a>5.602</a> αἰχμητήν τ' ἔμεναι καὶ θαρσαλέον πολεμιστήν:</p>
        <p><a>5.603</a> τῷ δ' αἰεὶ πάρα εἷς γε θεῶν, ὃς λοιγὸν ἀμύνει:</p>
        <p><a>5.604</a> καὶ νῦν οἱ πάρα κεῖνος Ἄρης βροτῷ ἀνδρὶ ἐοικώς.</p>
        <p><a>5.605</a> ἀλλὰ πρὸς Τρῶας τετραμμένοι αἰὲν ὀπίσσω</p>
        <p><a>5.606</a> εἴκετε, μηδὲ θεοῖς μενεαινέμεν ἶφι μάχεσθαι.</p>
        <p><a>5.607</a> ὣς ἄρ' ἔφη, Τρῶες δὲ μάλα σχεδὸν ἤλυθον αὐτῶν.</p>
        <p><a>5.608</a> ἔνθ' Ἕκτωρ δύο φῶτε κατέκτανεν εἰδότε χάρμης</p>
        <p><a>5.609</a> εἰν ἑνὶ δίφρῳ ἐόντε, Μενέσθην Ἀγχίαλόν τε.</p>
        <p><a>5.610</a> τὼ δὲ πεσόντ' ἐλέησε μέγας Τελαμώνιος Αἴας:</p>
        <p><a>5.611</a> στῆ δὲ μάλ' ἐγγὺς ἰών, καὶ ἀκόντισε δουρὶ φαεινῷ,</p>
        <p><a>5.612</a> καὶ βάλεν Ἄμφιον Σελάγου υἱόν, ὅς ῥ' ἐνὶ Παισῷ</p>
        <p><a>5.613</a> ναῖε πολυκτήμων πολυλήϊος: ἀλλά ἑ μοῖρα</p>
        <p><a>5.614</a> ἦγ' ἐπικουρήσοντα μετὰ Πρίαμόν τε καὶ υἷας.</p>
        <p><a>5.615</a> τόν ῥα κατὰ ζωστῆρα βάλεν Τελαμώνιος Αἴας,</p>
        <p><a>5.616</a> νειαίρῃ δ' ἐν γαστρὶ πάγη δολιχόσκιον ἔγχος,</p>
        <p><a>5.617</a> δούπησεν δὲ πεσών: ὃ δ' ἐπέδραμε φαίδιμος Αἴας</p>
        <p><a>5.618</a> τεύχεα συλήσων: Τρῶες δ' ἐπὶ δούρατ' ἔχευαν</p>
        <p><a>5.619</a> ὀξέα παμφανόωντα: σάκος δ' ἀνεδέξατο πολλά.</p>
        <p><a>5.620</a> αὐτὰρ ὃ λὰξ προσβὰς ἐκ νεκροῦ χάλκεον ἔγχος</p>
        <p><a>5.621</a> ἐσπάσατ': οὐδ' ἄρ' ἔτ' ἄλλα δυνήσατο τεύχεα καλὰ</p>
        <p><a>5.622</a> ὤμοιιν ἀφελέσθαι: ἐπείγετο γὰρ βελέεσσι.</p>
        <p><a>5.623</a> δεῖσε δ' ὅ γ' ἀμφίβασιν κρατερὴν Τρώων ἀγερώχων,</p>
        <p><a>5.624</a> οἳ πολλοί τε καὶ ἐσθλοὶ ἐφέστασαν ἔγχε' ἔχοντες,</p>
        <p><a>5.625</a> οἵ ἑ μέγαν περ ἐόντα καὶ ἴφθιμον καὶ ἀγαυὸν</p>
        <p><a>5.626</a> ὦσαν ἀπὸ σφείων: ὃ δὲ χασσάμενος πελεμίχθη.</p>
        <p><a>5.627</a> ὣς οἳ μὲν πονέοντο κατὰ κρατερὴν ὑσμίνην:</p>
        <p><a>5.628</a> Τληπόλεμον δ' Ἡρακλεΐδην ἠΰν τε μέγαν τε</p>
        <p><a>5.629</a> ὦρσεν ἐπ' ἀντιθέῳ Σαρπηδόνι μοῖρα κραταιή.</p>
        <p><a>5.630</a> οἳ δ' ὅτε δὴ σχεδὸν ἦσαν ἐπ' ἀλλήλοισιν ἰόντες</p>
        <p><a>5.631</a> υἱός θ' υἱωνός τε Διὸς νεφεληγερέταο,</p>
        <p><a>5.632</a> τὸν καὶ Τληπόλεμος πρότερος πρὸς μῦθον ἔειπε:</p>
        <p><a>5.633</a> Σαρπῆδον Λυκίων βουληφόρε, τίς τοι ἀνάγκη</p>
        <p><a>5.634</a> πτώσσειν ἐνθάδ' ἐόντι μάχης ἀδαήμονι φωτί;</p>
        <p><a>5.635</a> ψευδόμενοι δέ σέ φασι Διὸς γόνον αἰγιόχοιο</p>
        <p><a>5.636</a> εἶναι, ἐπεὶ πολλὸν κείνων ἐπιδεύεαι ἀνδρῶν</p>
        <p><a>5.637</a> οἳ Διὸς ἐξεγένοντο ἐπὶ προτέρων ἀνθρώπων:</p>
        <p><a>5.638</a> ἀλλ' οἷόν τινά φασι βίην Ἡρακληείην</p>
        <p><a>5.639</a> εἶναι, ἐμὸν πατέρα θρασυμέμνονα θυμολέοντα:</p>
        <p><a>5.640</a> ὅς ποτε δεῦρ' ἐλθὼν ἕνεχ' ἵππων Λαομέδοντος</p>
        <p><a>5.641</a> ἓξ οἴῃς σὺν νηυσὶ καὶ ἀνδράσι παυροτέροισιν</p>
        <p><a>5.642</a> Ἰλίου ἐξαλάπαξε πόλιν, χήρωσε δ' ἀγυιάς:</p>
        <p><a>5.643</a> σοὶ δὲ κακὸς μὲν θυμός, ἀποφθινύθουσι δὲ λαοί.</p>
        <p><a>5.644</a> οὐδέ τί σε Τρώεσσιν ὀΐομαι ἄλκαρ ἔσεσθαι</p>
        <p><a>5.645</a> ἐλθόντ' ἐκ Λυκίης, οὐδ' εἰ μάλα καρτερός ἐσσι,</p>
        <p><a>5.646</a> ἀλλ' ὑπ' ἐμοὶ δμηθέντα πύλας Ἀΐδαο περήσειν.</p>
        <p><a>5.647</a> τὸν δ' αὖ Σαρπηδὼν Λυκίων ἀγὸς ἀντίον ηὔδα:</p>
        <p><a>5.648</a> Τληπόλεμ' ἤτοι κεῖνος ἀπώλεσεν Ἴλιον ἱρὴν</p>
        <p><a>5.649</a> ἀνέρος ἀφραδίῃσιν ἀγαυοῦ Λαομέδοντος,</p>
        <p><a>5.650</a> ὅς ῥά μιν εὖ ἕρξαντα κακῷ ἠνίπαπε μύθῳ,</p>
        <p><a>5.651</a> οὐδ' ἀπέδωχ' ἵππους, ὧν εἵνεκα τηλόθεν ἦλθε.</p>
        <p><a>5.652</a> σοὶ δ' ἐγὼ ἐνθάδε φημὶ φόνον καὶ κῆρα μέλαιναν</p>
        <p><a>5.653</a> ἐξ ἐμέθεν τεύξεσθαι, ἐμῷ δ' ὑπὸ δουρὶ δαμέντα</p>
        <p><a>5.654</a> εὖχος ἐμοὶ δώσειν, ψυχὴν δ' Ἄϊδι κλυτοπώλῳ.</p>
        <p><a>5.655</a> ὣς φάτο Σαρπηδών, ὃ δ' ἀνέσχετο μείλινον ἔγχος</p>
        <p><a>5.656</a> Τληπόλεμος: καὶ τῶν μὲν ἁμαρτῇ δούρατα μακρὰ</p>
        <p><a>5.657</a> ἐκ χειρῶν ἤϊξαν: ὃ μὲν βάλεν αὐχένα μέσσον</p>
        <p><a>5.658</a> Σαρπηδών, αἰχμὴ δὲ διαμπερὲς ἦλθ' ἀλεγεινή:</p>
        <p><a>5.659</a> τὸν δὲ κατ' ὀφθαλμῶν ἐρεβεννὴ νὺξ ἐκάλυψε.</p>
        <p><a>5.660</a> Τληπόλεμος δ' ἄρα μηρὸν ἀριστερὸν ἔγχεϊ μακρῷ</p>
        <p><a>5.661</a> βεβλήκειν, αἰχμὴ δὲ διέσσυτο μαιμώωσα</p>
        <p><a>5.662</a> ὀστέω ἐγχριμφθεῖσα, πατὴρ δ' ἔτι λοιγὸν ἄμυνεν.</p>
        <p><a>5.663</a> οἳ μὲν ἄρ' ἀντίθεον Σαρπηδόνα δῖοι ἑταῖροι</p>
        <p><a>5.664</a> ἐξέφερον πολέμοιο: βάρυνε δέ μιν δόρυ μακρὸν</p>
        <p><a>5.665</a> ἑλκόμενον: τὸ μὲν οὔ τις ἐπεφράσατ' οὐδὲ νόησε</p>
        <p><a>5.666</a> μηροῦ ἐξερύσαι δόρυ μείλινον ὄφρ' ἐπιβαίη</p>
        <p><a>5.667</a> σπευδόντων: τοῖον γὰρ ἔχον πόνον ἀμφιέποντες.</p>
        <p><a>5.668</a> Τληπόλεμον δ' ἑτέρωθεν ἐϋκνήμιδες Ἀχαιοὶ</p>
        <p><a>5.669</a> ἐξέφερον πολέμοιο: νόησε δὲ δῖος Ὀδυσσεὺς</p>
        <p><a>5.670</a> τλήμονα θυμὸν ἔχων, μαίμησε δέ οἱ φίλον ἦτορ:</p>
        <p><a>5.671</a> μερμήριξε δ' ἔπειτα κατὰ φρένα καὶ κατὰ θυμὸν</p>
        <p><a>5.672</a> ἢ προτέρω Διὸς υἱὸν ἐριγδούποιο διώκοι,</p>
        <p><a>5.673</a> ἦ ὅ γε τῶν πλεόνων Λυκίων ἀπὸ θυμὸν ἕλοιτο.</p>
        <p><a>5.674</a> οὐδ' ἄρ' Ὀδυσσῆϊ μεγαλήτορι μόρσιμον ἦεν</p>
        <p><a>5.675</a> ἴφθιμον Διὸς υἱὸν ἀποκτάμεν ὀξέϊ χαλκῷ:</p>
        <p><a>5.676</a> τώ ῥα κατὰ πληθὺν Λυκίων τράπε θυμὸν Ἀθήνη.</p>
        <p><a>5.677</a> ἔνθ' ὅ γε Κοίρανον εἷλεν Ἀλάστορά τε Χρομίον τε</p>
        <p><a>5.678</a> Ἄλκανδρόν θ' Ἅλιόν τε Νοήμονά τε Πρύτανίν τε.</p>
        <p><a>5.679</a> καί νύ κ' ἔτι πλέονας Λυκίων κτάνε δῖος Ὀδυσσεὺς</p>
        <p><a>5.680</a> εἰ μὴ ἄρ' ὀξὺ νόησε μέγας κορυθαίολος Ἕκτωρ:</p>
        <p><a>5.681</a> βῆ δὲ διὰ προμάχων κεκορυθμένος αἴθοπι χαλκῷ</p>
        <p><a>5.682</a> δεῖμα φέρων Δαναοῖσι: χάρη δ' ἄρα οἱ προσιόντι</p>
        <p><a>5.683</a> Σαρπηδὼν Διὸς υἱός, ἔπος δ' ὀλοφυδνὸν ἔειπε:</p>
        <p><a>5.684</a> Πριαμίδη, μὴ δή με ἕλωρ Δαναοῖσιν ἐάσῃς</p>
        <p><a>5.685</a> κεῖσθαι, ἀλλ' ἐπάμυνον: ἔπειτά με καὶ λίποι αἰὼν</p>
        <p><a>5.686</a> ἐν πόλει ὑμετέρῃ, ἐπεὶ οὐκ ἄρ' ἔμελλον ἔγωγε</p>
        <p><a>5.687</a> νοστήσας οἶκον δὲ φίλην ἐς πατρίδα γαῖαν</p>
        <p><a>5.688</a> εὐφρανέειν ἄλοχόν τε φίλην καὶ νήπιον υἱόν.</p>
        <p><a>5.689</a> ὣς φάτο, τὸν δ' οὔ τι προσέφη κορυθαίολος Ἕκτωρ,</p>
        <p><a>5.690</a> ἀλλὰ παρήϊξεν λελιημένος ὄφρα τάχιστα</p>
        <p><a>5.691</a> ὤσαιτ' Ἀργείους, πολέων δ' ἀπὸ θυμὸν ἕλοιτο.</p>
        <p><a>5.692</a> οἳ μὲν ἄρ' ἀντίθεον Σαρπηδόνα δῖοι ἑταῖροι</p>
        <p><a>5.693</a> εἷσαν ὑπ' αἰγιόχοιο Διὸς περικαλλέϊ φηγῷ:</p>
        <p><a>5.694</a> ἐκ δ' ἄρα οἱ μηροῦ δόρυ μείλινον ὦσε θύραζε</p>
        <p><a>5.695</a> ἴφθιμος Πελάγων, ὅς οἱ φίλος ἦεν ἑταῖρος.</p>
        <p><a>5.696</a> τὸν δ' ἔλιπε ψυχή, κατὰ δ' ὀφθαλμῶν κέχυτ' ἀχλύς:</p>
        <p><a>5.697</a> αὖτις δ' ἐμπνύνθη, περὶ δὲ πνοιὴ Βορέαο</p>
        <p><a>5.698</a> ζώγρει ἐπιπνείουσα κακῶς κεκαφηότα θυμόν.</p>
        <p><a>5.699</a> Ἀργεῖοι δ' ὑπ' Ἄρηϊ καὶ Ἕκτορι χαλκοκορυστῇ</p>
        <p><a>5.700</a> οὔτε ποτὲ προτρέποντο μελαινάων ἐπὶ νηῶν</p>
        <p><a>5.701</a> οὔτε ποτ' ἀντεφέροντο μάχῃ, ἀλλ' αἰὲν ὀπίσσω</p>
        <p><a>5.702</a> χάζονθ', ὡς ἐπύθοντο μετὰ Τρώεσσιν Ἄρηα.</p>
        <p><a>5.703</a> ἔνθα τίνα πρῶτον τίνα δ' ὕστατον ἐξενάριξαν</p>
        <p><a>5.704</a> Ἕκτωρ τε Πριάμοιο πάϊς καὶ χάλκεος Ἄρης;</p>
        <p><a>5.705</a> ἀντίθεον Τεύθραντ', ἐπὶ δὲ πλήξιππον Ὀρέστην,</p>
        <p><a>5.706</a> Τρῆχόν τ' αἰχμητὴν Αἰτώλιον Οἰνόμαόν τε,</p>
        <p><a>5.707</a> Οἰνοπίδην θ' Ἕλενον καὶ Ὀρέσβιον αἰολομίτρην,</p>
        <p><a>5.708</a> ὅς ῥ' ἐν Ὕλῃ ναίεσκε μέγα πλούτοιο μεμηλώς,</p>
        <p><a>5.709</a> λίμνῃ κεκλιμένος Κηφισίδι: πὰρ δέ οἱ ἄλλοι</p>
        <p><a>5.710</a> ναῖον Βοιωτοὶ μάλα πίονα δῆμον ἔχοντες.</p>
        <p><a>5.711</a> τοὺς δ' ὡς οὖν ἐνόησε θεὰ λευκώλενος Ἥρη</p>
        <p><a>5.712</a> Ἀργείους ὀλέκοντας ἐνὶ κρατερῇ ὑσμίνῃ,</p>
        <p><a>5.713</a> αὐτίκ' Ἀθηναίην ἔπεα πτερόεντα προσηύδα:</p>
        <p><a>5.714</a> ὢ πόποι αἰγιόχοιο Διὸς τέκος Ἀτρυτώνη,</p>
        <p><a>5.715</a> ἦ ῥ' ἅλιον τὸν μῦθον ὑπέστημεν Μενελάῳ</p>
        <p><a>5.716</a> Ἴλιον ἐκπέρσαντ' εὐτείχεον ἀπονέεσθαι,</p>
        <p><a>5.717</a> εἰ οὕτω μαίνεσθαι ἐάσομεν οὖλον Ἄρηα.</p>
        <p><a>5.718</a> ἀλλ' ἄγε δὴ καὶ νῶϊ μεδώμεθα θούριδος ἀλκῆς.</p>
        <p><a>5.719</a> ὣς ἔφατ', οὐδ' ἀπίθησε θεὰ γλαυκῶπις Ἀθήνη.</p>
        <p><a>5.720</a> ἣ μὲν ἐποιχομένη χρυσάμπυκας ἔντυεν ἵππους</p>
        <p><a>5.721</a> Ἥρη πρέσβα θεὰ θυγάτηρ μεγάλοιο Κρόνοιο:</p>
        <p><a>5.722</a> Ἥβη δ' ἀμφ' ὀχέεσσι θοῶς βάλε καμπύλα κύκλα</p>
        <p><a>5.723</a> χάλκεα ὀκτάκνημα σιδηρέῳ ἄξονι ἀμφίς.</p>
        <p><a>5.724</a> τῶν ἤτοι χρυσέη ἴτυς ἄφθιτος, αὐτὰρ ὕπερθε</p>
        <p><a>5.725</a> χάλκε' ἐπίσσωτρα προσαρηρότα, θαῦμα ἰδέσθαι:</p>
        <p><a>5.726</a> πλῆμναι δ' ἀργύρου εἰσὶ περίδρομοι ἀμφοτέρωθεν:</p>
        <p><a>5.727</a> δίφρος δὲ χρυσέοισι καὶ ἀργυρέοισιν ἱμᾶσιν</p>
        <p><a>5.728</a> ἐντέταται, δοιαὶ δὲ περίδρομοι ἄντυγές εἰσι.</p>
        <p><a>5.729</a> τοῦ δ' ἐξ ἀργύρεος ῥυμὸς πέλεν: αὐτὰρ ἐπ' ἄκρῳ</p>
        <p><a>5.730</a> δῆσε χρύσειον καλὸν ζυγόν, ἐν δὲ λέπαδνα</p>
        <p><a>5.731</a> κάλ' ἔβαλε χρύσει': ὑπὸ δὲ ζυγὸν ἤγαγεν Ἥρη</p>
        <p><a>5.732</a> ἵππους ὠκύποδας, μεμαυῖ' ἔριδος καὶ ἀϋτῆς.</p>
        <p><a>5.733</a> αὐτὰρ Ἀθηναίη κούρη Διὸς αἰγιόχοιο</p>
        <p><a>5.734</a> πέπλον μὲν κατέχευεν ἑανὸν πατρὸς ἐπ' οὔδει</p>
        <p><a>5.735</a> ποικίλον, ὅν ῥ' αὐτὴ ποιήσατο καὶ κάμε χερσίν:</p>
        <p><a>5.736</a> ἣ δὲ χιτῶν' ἐνδῦσα Διὸς νεφεληγερέταο</p>
        <p><a>5.737</a> τεύχεσιν ἐς πόλεμον θωρήσσετο δακρυόεντα.</p>
        <p><a>5.738</a> ἀμφὶ δ' ἄρ' ὤμοισιν βάλετ' αἰγίδα θυσσανόεσσαν</p>
        <p><a>5.739</a> δεινήν, ἣν περὶ μὲν πάντῃ Φόβος ἐστεφάνωται,</p>
        <p><a>5.740</a> ἐν δ' Ἔρις, ἐν δ' Ἀλκή, ἐν δὲ κρυόεσσα Ἰωκή,</p>
        <p><a>5.741</a> ἐν δέ τε Γοργείη κεφαλὴ δεινοῖο πελώρου</p>
        <p><a>5.742</a> δεινή τε σμερδνή τε, Διὸς τέρας αἰγιόχοιο.</p>
        <p><a>5.743</a> κρατὶ δ' ἐπ' ἀμφίφαλον κυνέην θέτο τετραφάληρον</p>
        <p><a>5.744</a> χρυσείην, ἑκατὸν πολίων πρυλέεσσ' ἀραρυῖαν:</p>
        <p><a>5.745</a> ἐς δ' ὄχεα φλόγεα ποσὶ βήσετο, λάζετο δ' ἔγχος</p>
        <p><a>5.746</a> βριθὺ μέγα στιβαρόν, τῷ δάμνησι στίχας ἀνδρῶν</p>
        <p><a>5.747</a> ἡρώων, οἷσίν τε κοτέσσεται ὀβριμοπάτρη.</p>
        <p><a>5.748</a> Ἥρη δὲ μάστιγι θοῶς ἐπεμαίετ' ἄρ' ἵππους:</p>
        <p><a>5.749</a> αὐτόμαται δὲ πύλαι μύκον οὐρανοῦ ἃς ἔχον Ὧραι,</p>
        <p><a>5.750</a> τῇς ἐπιτέτραπται μέγας οὐρανὸς Οὔλυμπός τε</p>
        <p><a>5.751</a> ἠμὲν ἀνακλῖναι πυκινὸν νέφος ἠδ' ἐπιθεῖναι.</p>
        <p><a>5.752</a> τῇ ῥα δι' αὐτάων κεντρηνεκέας ἔχον ἵππους:</p>
        <p><a>5.753</a> εὗρον δὲ Κρονίωνα θεῶν ἄτερ ἥμενον ἄλλων</p>
        <p><a>5.754</a> ἀκροτάτῃ κορυφῇ πολυδειράδος Οὐλύμποιο.</p>
        <p><a>5.755</a> ἔνθ' ἵππους στήσασα θεὰ λευκώλενος Ἥρη</p>
        <p><a>5.756</a> Ζῆν' ὕπατον Κρονίδην ἐξείρετο καὶ προσέειπε:</p>
        <p><a>5.757</a> Ζεῦ πάτερ οὐ νεμεσίζῃ Ἄρῃ τάδε καρτερὰ ἔργα</p>
        <p><a>5.758</a> ὁσσάτιόν τε καὶ οἷον ἀπώλεσε λαὸν Ἀχαιῶν</p>
        <p><a>5.759</a> μὰψ ἀτὰρ οὐ κατὰ κόσμον ἐμοὶ δ' ἄχος, οἳ δὲ ἕκηλοι</p>
        <p><a>5.760</a> τέρπονται Κύπρίς τε καὶ ἀργυρότοξος Ἀπόλλων</p>
        <p><a>5.761</a> ἄφρονα τοῦτον ἀνέντες, ὃς οὔ τινα οἶδε θέμιστα;</p>
        <p><a>5.762</a> Ζεῦ πάτερ ἦ ῥά τί μοι κεχολώσεαι, αἴ κεν Ἄρηα</p>
        <p><a>5.763</a> λυγρῶς πεπληγυῖα μάχης ἐξαποδίωμαι;</p>
        <p><a>5.764</a> τὴν δ' ἀπαμειβόμενος προσέφη νεφεληγερέτα Ζεύς:</p>
        <p><a>5.765</a> ἄγρει μάν οἱ ἔπορσον Ἀθηναίην ἀγελείην,</p>
        <p><a>5.766</a> ἥ ἑ μάλιστ' εἴωθε κακῇς ὀδύνῃσι πελάζειν.</p>
        <p><a>5.767</a> ὣς ἔφατ', οὐδ' ἀπίθησε θεὰ λευκώλενος Ἥρη,</p>
        <p><a>5.768</a> μάστιξεν δ' ἵππους: τὼ δ' οὐκ ἀέκοντε πετέσθην</p>
        <p><a>5.769</a> μεσσηγὺς γαίης τε καὶ οὐρανοῦ ἀστερόεντος.</p>
        <p><a>5.770</a> ὅσσον δ' ἠεροειδὲς ἀνὴρ ἴδεν ὀφθαλμοῖσιν</p>
        <p><a>5.771</a> ἥμενος ἐν σκοπιῇ, λεύσσων ἐπὶ οἴνοπα πόντον,</p>
        <p><a>5.772</a> τόσσον ἐπιθρῴσκουσι θεῶν ὑψηχέες ἵπποι.</p>
        <p><a>5.773</a> ἀλλ' ὅτε δὴ Τροίην ἷξον ποταμώ τε ῥέοντε,</p>
        <p><a>5.774</a> ἧχι ῥοὰς Σιμόεις συμβάλλετον ἠδὲ Σκάμανδρος,</p>
        <p><a>5.775</a> ἔνθ' ἵππους ἔστησε θεὰ λευκώλενος Ἥρη</p>
        <p><a>5.776</a> λύσασ' ἐξ ὀχέων, περὶ δ' ἠέρα πουλὺν ἔχευε:</p>
        <p><a>5.777</a> τοῖσιν δ' ἀμβροσίην Σιμόεις ἀνέτειλε νέμεσθαι.</p>
        <p><a>5.778</a> αἳ δὲ βάτην τρήρωσι πελειάσιν ἴθμαθ' ὁμοῖαι</p>
        <p><a>5.779</a> ἀνδράσιν Ἀργείοισιν ἀλεξέμεναι μεμαυῖαι:</p>
        <p><a>5.780</a> ἀλλ' ὅτε δή ῥ' ἵκανον ὅθι πλεῖστοι καὶ ἄριστοι</p>
        <p><a>5.781</a> ἕστασαν ἀμφὶ βίην Διομήδεος ἱπποδάμοιο</p>
        <p><a>5.782</a> εἰλόμενοι λείουσιν ἐοικότες ὠμοφάγοισιν</p>
        <p><a>5.783</a> ἢ συσὶ κάπροισιν, τῶν τε σθένος οὐκ ἀλαπαδνόν,</p>
        <p><a>5.784</a> ἔνθα στᾶσ' ἤϋσε θεὰ λευκώλενος Ἥρη</p>
        <p><a>5.785</a> Στέντορι εἰσαμένη μεγαλήτορι χαλκεοφώνῳ,</p>
        <p><a>5.786</a> ὃς τόσον αὐδήσασχ' ὅσον ἄλλοι πεντήκοντα:</p>
        <p><a>5.787</a> αἰδὼς Ἀργεῖοι κάκ' ἐλέγχεα εἶδος ἀγητοί:</p>
        <p><a>5.788</a> ὄφρα μὲν ἐς πόλεμον πωλέσκετο δῖος Ἀχιλλεύς,</p>
        <p><a>5.789</a> οὐδέ ποτε Τρῶες πρὸ πυλάων Δαρδανιάων</p>
        <p><a>5.790</a> οἴχνεσκον: κείνου γὰρ ἐδείδισαν ὄβριμον ἔγχος:</p>
        <p><a>5.791</a> νῦν δὲ ἑκὰς πόλιος κοίλῃς ἐπὶ νηυσὶ μάχονται.</p>
        <p><a>5.792</a> ὣς εἰποῦσ' ὄτρυνε μένος καὶ θυμὸν ἑκάστου.</p>
        <p><a>5.793</a> Τυδεΐδῃ δ' ἐπόρουσε θεὰ γλαυκῶπις Ἀθήνη:</p>
        <p><a>5.794</a> εὗρε δὲ τόν γε ἄνακτα παρ' ἵπποισιν καὶ ὄχεσφιν</p>
        <p><a>5.795</a> ἕλκος ἀναψύχοντα τό μιν βάλε Πάνδαρος ἰῷ.</p>
        <p><a>5.796</a> ἱδρὼς γάρ μιν ἔτειρεν ὑπὸ πλατέος τελαμῶνος</p>
        <p><a>5.797</a> ἀσπίδος εὐκύκλου: τῷ τείρετο, κάμνε δὲ χεῖρα,</p>
        <p><a>5.798</a> ἂν δ' ἴσχων τελαμῶνα κελαινεφὲς αἷμ' ἀπομόργνυ.</p>
        <p><a>5.799</a> ἱππείου δὲ θεὰ ζυγοῦ ἥψατο φώνησέν τε:</p>
        <p><a>5.800</a> ἦ ὀλίγον οἷ παῖδα ἐοικότα γείνατο Τυδεύς.</p>
        <p><a>5.801</a> Τυδεύς τοι μικρὸς μὲν ἔην δέμας, ἀλλὰ μαχητής:</p>
        <p><a>5.802</a> καί ῥ' ὅτε πέρ μιν ἐγὼ πολεμίζειν οὐκ εἴασκον</p>
        <p><a>5.803</a> οὐδ' ἐκπαιφάσσειν, ὅτε τ' ἤλυθε νόσφιν Ἀχαιῶν</p>
        <p><a>5.804</a> ἄγγελος ἐς Θήβας πολέας μετὰ Καδμείωνας:</p>
        <p><a>5.805</a> δαίνυσθαί μιν ἄνωγον ἐνὶ μεγάροισιν ἕκηλον:</p>
        <p><a>5.806</a> αὐτὰρ ὃ θυμὸν ἔχων ὃν καρτερὸν ὡς τὸ πάρος περ</p>
        <p><a>5.807</a> κούρους Καδμείων προκαλίζετο, πάντα δ' ἐνίκα</p>
        <p><a>5.808</a> ῥηϊδίως: τοίη οἱ ἐγὼν ἐπιτάρροθος ἦα.</p>
        <p><a>5.809</a> σοὶ δ' ἤτοι μὲν ἐγὼ παρά θ' ἵσταμαι ἠδὲ φυλάσσω,</p>
        <p><a>5.810</a> καί σε προφρονέως κέλομαι Τρώεσσι μάχεσθαι:</p>
        <p><a>5.811</a> ἀλλά σευ ἢ κάματος πολυᾶϊξ γυῖα δέδυκεν</p>
        <p><a>5.812</a> ἤ νύ σέ που δέος ἴσχει ἀκήριον: οὐ σύ γ' ἔπειτα</p>
        <p><a>5.813</a> Τυδέος ἔκγονός ἐσσι δαΐφρονος Οἰνεΐδαο.</p>
        <p><a>5.814</a> τὴν δ' ἀπαμειβόμενος προσέφη κρατερὸς Διομήδης:</p>
        <p><a>5.815</a> γιγνώσκω σε θεὰ θύγατερ Διὸς αἰγιόχοιο:</p>
        <p><a>5.816</a> τώ τοι προφρονέως ἐρέω ἔπος οὐδ' ἐπικεύσω.</p>
        <p><a>5.817</a> οὔτέ τί με δέος ἴσχει ἀκήριον οὔτέ τις ὄκνος,</p>
        <p><a>5.818</a> ἀλλ' ἔτι σέων μέμνημαι ἐφετμέων ἃς ἐπέτειλας:</p>
        <p><a>5.819</a> οὔ μ' εἴας μακάρεσσι θεοῖς ἀντικρὺ μάχεσθαι</p>
        <p><a>5.820</a> τοῖς ἄλλοις: ἀτὰρ εἴ κε Διὸς θυγάτηρ Ἀφροδίτη</p>
        <p><a>5.821</a> ἔλθῃσ' ἐς πόλεμον, τήν γ' οὐτάμεν ὀξέϊ χαλκῷ.</p>
        <p><a>5.822</a> τοὔνεκα νῦν αὐτός τ' ἀναχάζομαι ἠδὲ καὶ ἄλλους</p>
        <p><a>5.823</a> Ἀργείους ἐκέλευσα ἀλήμεναι ἐνθάδε πάντας:</p>
        <p><a>5.824</a> γιγνώσκω γὰρ Ἄρηα μάχην ἀνὰ κοιρανέοντα.</p>
        <p><a>5.825</a> τὸν δ' ἠμείβετ' ἔπειτα θεὰ γλαυκῶπις Ἀθήνη:</p>
        <p><a>5.826</a> Τυδεΐδη Διόμηδες ἐμῷ κεχαρισμένε θυμῷ</p>
        <p><a>5.827</a> μήτε σύ γ' Ἄρηα τό γε δείδιθι μήτε τιν' ἄλλον</p>
        <p><a>5.828</a> ἀθανάτων, τοίη τοι ἐγὼν ἐπιτάρροθός εἰμι:</p>
        <p><a>5.829</a> ἀλλ' ἄγ' ἐπ' Ἄρηϊ πρώτῳ ἔχε μώνυχας ἵππους,</p>
        <p><a>5.830</a> τύψον δὲ σχεδίην μηδ' ἅζεο θοῦρον Ἄρηα</p>
        <p><a>5.831</a> τοῦτον μαινόμενον, τυκτὸν κακόν, ἀλλοπρόσαλλον,</p>
        <p><a>5.832</a> ὃς πρῴην μὲν ἐμοί τε καὶ Ἥρῃ στεῦτ' ἀγορεύων</p>
        <p><a>5.833</a> Τρωσὶ μαχήσεσθαι, ἀτὰρ Ἀργείοισιν ἀρήξειν,</p>
        <p><a>5.834</a> νῦν δὲ μετὰ Τρώεσσιν ὁμιλεῖ, τῶν δὲ λέλασται.</p>
        <p><a>5.835</a> ὣς φαμένη Σθένελον μὲν ἀφ' ἵππων ὦσε χαμᾶζε,</p>
        <p><a>5.836</a> χειρὶ πάλιν ἐρύσασ', ὃ δ' ἄρ' ἐμμαπέως ἀπόρουσεν:</p>
        <p><a>5.837</a> ἣ δ' ἐς δίφρον ἔβαινε παραὶ Διομήδεα δῖον</p>
        <p><a>5.838</a> ἐμμεμαυῖα θεά: μέγα δ' ἔβραχε φήγινος ἄξων</p>
        <p><a>5.839</a> βριθοσύνῃ: δεινὴν γὰρ ἄγεν θεὸν ἄνδρά τ' ἄριστον.</p>
        <p><a>5.840</a> λάζετο δὲ μάστιγα καὶ ἡνία Παλλὰς Ἀθήνη:</p>
        <p><a>5.841</a> αὐτίκ' ἐπ' Ἄρηϊ πρώτῳ ἔχε μώνυχας ἵππους.</p>
        <p><a>5.842</a> ἤτοι ὃ μὲν Περίφαντα πελώριον ἐξενάριζεν</p>
        <p><a>5.843</a> Αἰτωλῶν ὄχ' ἄριστον Ὀχησίου ἀγλαὸν υἱόν:</p>
        <p><a>5.844</a> τὸν μὲν Ἄρης ἐνάριζε μιαιφόνος: αὐτὰρ Ἀθήνη</p>
        <p><a>5.845</a> δῦν' Ἄϊδος κυνέην, μή μιν ἴδοι ὄβριμος Ἄρης.</p>
        <p><a>5.846</a> ὡς δὲ ἴδε βροτολοιγὸς Ἄρης Διομήδεα δῖον,</p>
        <p><a>5.847</a> ἤτοι ὃ μὲν Περίφαντα πελώριον αὐτόθ' ἔασε</p>
        <p><a>5.848</a> κεῖσθαι ὅθι πρῶτον κτείνων ἐξαίνυτο θυμόν,</p>
        <p><a>5.849</a> αὐτὰρ ὃ βῆ ῥ' ἰθὺς Διομήδεος ἱπποδάμοιο.</p>
        <p><a>5.850</a> οἳ δ' ὅτε δὴ σχεδὸν ἦσαν ἐπ' ἀλλήλοισιν ἰόντες,</p>
        <p><a>5.851</a> πρόσθεν Ἄρης ὠρέξαθ' ὑπὲρ ζυγὸν ἡνία θ' ἵππων</p>
        <p><a>5.852</a> ἔγχεϊ χαλκείῳ μεμαὼς ἀπὸ θυμὸν ἑλέσθαι:</p>
        <p><a>5.853</a> καὶ τό γε χειρὶ λαβοῦσα θεὰ γλαυκῶπις Ἀθήνη</p>
        <p><a>5.854</a> ὦσεν ὑπὲκ δίφροιο ἐτώσιον ἀϊχθῆναι.</p>
        <p><a>5.855</a> δεύτερος αὖθ' ὡρμᾶτο βοὴν ἀγαθὸς Διομήδης</p>
        <p><a>5.856</a> ἔγχεϊ χαλκείῳ: ἐπέρεισε δὲ Παλλὰς Ἀθήνη</p>
        <p><a>5.857</a> νείατον ἐς κενεῶνα ὅθι ζωννύσκετο μίτρῃ:</p>
        <p><a>5.858</a> τῇ ῥά μιν οὖτα τυχών, διὰ δὲ χρόα καλὸν ἔδαψεν,</p>
        <p><a>5.859</a> ἐκ δὲ δόρυ σπάσεν αὖτις: ὃ δ' ἔβραχε χάλκεος Ἄρης</p>
        <p><a>5.860</a> ὅσσόν τ' ἐννεάχιλοι ἐπίαχον ἢ δεκάχιλοι</p>
        <p><a>5.861</a> ἀνέρες ἐν πολέμῳ ἔριδα ξυνάγοντες Ἄρηος.</p>
        <p><a>5.862</a> τοὺς δ' ἄρ' ὑπὸ τρόμος εἷλεν Ἀχαιούς τε Τρῶάς τε</p>
        <p><a>5.863</a> δείσαντας: τόσον ἔβραχ' Ἄρης ἆτος πολέμοιο.</p>
        <p><a>5.864</a> οἵη δ' ἐκ νεφέων ἐρεβεννὴ φαίνεται ἀὴρ</p>
        <p><a>5.865</a> καύματος ἐξ ἀνέμοιο δυσαέος ὀρνυμένοιο,</p>
        <p><a>5.866</a> τοῖος Τυδεΐδῃ Διομήδεϊ χάλκεος Ἄρης</p>
        <p><a>5.867</a> φαίνεθ' ὁμοῦ νεφέεσσιν ἰὼν εἰς οὐρανὸν εὐρύν.</p>
        <p><a>5.868</a> καρπαλίμως δ' ἵκανε θεῶν ἕδος αἰπὺν Ὄλυμπον,</p>
        <p><a>5.869</a> πὰρ δὲ Διὶ Κρονίωνι καθέζετο θυμὸν ἀχεύων,</p>
        <p><a>5.870</a> δεῖξεν δ' ἄμβροτον αἷμα καταρρέον ἐξ ὠτειλῆς,</p>
        <p><a>5.871</a> καί ῥ' ὀλοφυρόμενος ἔπεα πτερόεντα προσηύδα:</p>
        <p><a>5.872</a> Ζεῦ πάτερ οὐ νεμεσίζῃ ὁρῶν τάδε καρτερὰ ἔργα;</p>
        <p><a>5.873</a> αἰεί τοι ῥίγιστα θεοὶ τετληότες εἰμὲν</p>
        <p><a>5.874</a> ἀλλήλων ἰότητι, χάριν ἄνδρεσσι φέροντες.</p>
        <p><a>5.875</a> σοὶ πάντες μαχόμεσθα: σὺ γὰρ τέκες ἄφρονα κούρην</p>
        <p><a>5.876</a> οὐλομένην, ᾗ τ' αἰὲν ἀήσυλα ἔργα μέμηλεν.</p>
        <p><a>5.877</a> ἄλλοι μὲν γὰρ πάντες ὅσοι θεοί εἰσ' ἐν Ὀλύμπῳ</p>
        <p><a>5.878</a> σοί τ' ἐπιπείθονται καὶ δεδμήμεσθα ἕκαστος:</p>
        <p><a>5.879</a> ταύτην δ' οὔτ' ἔπεϊ προτιβάλλεαι οὔτέ τι ἔργῳ,</p>
        <p><a>5.880</a> ἀλλ' ἀνιεῖς, ἐπεὶ αὐτὸς ἐγείναο παῖδ' ἀΐδηλον:</p>
        <p><a>5.881</a> ἣ νῦν Τυδέος υἱὸν ὑπερφίαλον Διομήδεα</p>
        <p><a>5.882</a> μαργαίνειν ἀνέηκεν ἐπ' ἀθανάτοισι θεοῖσι.</p>
        <p><a>5.883</a> Κύπριδα μὲν πρῶτον σχεδὸν οὔτασε χεῖρ' ἐπὶ καρπῷ,</p>
        <p><a>5.884</a> αὐτὰρ ἔπειτ' αὐτῷ μοι ἐπέσσυτο δαίμονι ἶσος:</p>
        <p><a>5.885</a> ἀλλά μ' ὑπήνεικαν ταχέες πόδες: ἦ τέ κε δηρὸν</p>
        <p><a>5.886</a> αὐτοῦ πήματ' ἔπασχον ἐν αἰνῇσιν νεκάδεσσιν,</p>
        <p><a>5.887</a> ἤ κε ζὼς ἀμενηνὸς ἔα χαλκοῖο τυπῇσι.</p>
        <p><a>5.888</a> τὸν δ' ἄρ' ὑπόδρα ἰδὼν προσέφη νεφεληγερέτα Ζεύς.</p>
        <p><a>5.889</a> μή τί μοι ἀλλοπρόσαλλε παρεζόμενος μινύριζε.</p>
        <p><a>5.890</a> ἔχθιστος δέ μοί ἐσσι θεῶν οἳ Ὄλυμπον ἔχουσιν:</p>
        <p><a>5.891</a> αἰεὶ γάρ τοι ἔρις τε φίλη πόλεμοί τε μάχαι τε.</p>
        <p><a>5.892</a> μητρός τοι μένος ἐστὶν ἀάσχετον οὐκ ἐπιεικτὸν</p>
        <p><a>5.893</a> Ἥρης: τὴν μὲν ἐγὼ σπουδῇ δάμνημ' ἐπέεσσι:</p>
        <p><a>5.894</a> τώ σ' ὀΐω κείνης τάδε πάσχειν ἐννεσίῃσιν.</p>
        <p><a>5.895</a> ἀλλ' οὐ μάν σ' ἔτι δηρὸν ἀνέξομαι ἄλγε' ἔχοντα:</p>
        <p><a>5.896</a> ἐκ γὰρ ἐμεῦ γένος ἐσσί, ἐμοὶ δέ σε γείνατο μήτηρ:</p>
        <p><a>5.897</a> εἰ δέ τευ ἐξ ἄλλου γε θεῶν γένευ ὧδ' ἀΐδηλος</p>
        <p><a>5.898</a> καί κεν δὴ πάλαι ἦσθα ἐνέρτερος Οὐρανιώνων.</p>
        <p><a>5.899</a> ὣς φάτο, καὶ Παιήον' ἀνώγειν ἰήσασθαι.</p>
        <p><a>5.900</a> τῷ δ' ἐπὶ Παιήων ὀδυνήφατα φάρμακα πάσσων</p>
        <p><a>5.901</a> ἠκέσατ': οὐ μὲν γάρ τι καταθνητός γ' ἐτέτυκτο.</p>
        <p><a>5.902</a> ὡς δ' ὅτ' ὀπὸς γάλα λευκὸν ἐπειγόμενος συνέπηξεν</p>
        <p><a>5.903</a> ὑγρὸν ἐόν, μάλα δ' ὦκα περιτρέφεται κυκόωντι,</p>
        <p><a>5.904</a> ὣς ἄρα καρπαλίμως ἰήσατο θοῦρον Ἄρηα.</p>
        <p><a>5.905</a> τὸν δ' Ἥβη λοῦσεν, χαρίεντα δὲ εἵματα ἕσσε:</p>
        <p><a>5.906</a> πὰρ δὲ Διὶ Κρονίωνι καθέζετο κύδεϊ γαίων.</p>
        <p><a>5.907</a> αἳ δ' αὖτις πρὸς δῶμα Διὸς μεγάλοιο νέοντο</p>
        <p><a>5.908</a> Ἥρη τ' Ἀργείη καὶ Ἀλαλκομενηῒς Ἀθήνη</p>
        <p><a>5.909</a> παύσασαι βροτολοιγὸν Ἄρη' ἀνδροκτασιάων.</p>
    </div>
    <div class="bk">
        <h4 class="latin">Book 6</h4>
        <p><a>6.1</a> Τρώων δ' οἰώθη καὶ Ἀχαιῶν φύλοπις αἰνή:</p>
        <p><a>6.2</a> πολλὰ δ' ἄρ' ἔνθα καὶ ἔνθ' ἴθυσε μάχη πεδίοιο</p>
        <p><a>6.3</a> ἀλλήλων ἰθυνομένων χαλκήρεα δοῦρα</p>
        <p><a>6.4</a> μεσσηγὺς Σιμόεντος ἰδὲ Ξάνθοιο ῥοάων.</p>
        <p><a>6.5</a> Αἴας δὲ πρῶτος Τελαμώνιος ἕρκος Ἀχαιῶν</p>
        <p><a>6.6</a> Τρώων ῥῆξε φάλαγγα, φόως δ' ἑτάροισιν ἔθηκεν,</p>
        <p><a>6.7</a> ἄνδρα βαλὼν ὃς ἄριστος ἐνὶ Θρῄκεσσι τέτυκτο</p>
        <p><a>6.8</a> υἱὸν Ἐϋσσώρου Ἀκάμαντ' ἠΰν τε μέγαν τε.</p>
        <p><a>6.9</a> τόν ῥ' ἔβαλε πρῶτος κόρυθος φάλον ἱπποδασείης,</p>
        <p><a>6.10</a> ἐν δὲ μετώπῳ πῆξε, πέρησε δ' ἄρ' ὀστέον εἴσω</p>
        <p><a>6.11</a> αἰχμὴ χαλκείη: τὸν δὲ σκότος ὄσσε κάλυψεν.</p>
        <p><a>6.12</a> Ἄξυλον δ' ἄρ' ἔπεφνε βοὴν ἀγαθὸς Διομήδης</p>
        <p><a>6.13</a> Τευθρανίδην, ὃς ἔναιεν ἐϋκτιμένῃ ἐν Ἀρίσβῃ</p>
        <p><a>6.14</a> ἀφνειὸς βιότοιο, φίλος δ' ἦν ἀνθρώποισι.</p>
        <p><a>6.15</a> πάντας γὰρ φιλέεσκεν ὁδῷ ἔπι οἰκία ναίων.</p>
        <p><a>6.16</a> ἀλλά οἱ οὔ τις τῶν γε τότ' ἤρκεσε λυγρὸν ὄλεθρον</p>
        <p><a>6.17</a> πρόσθεν ὑπαντιάσας, ἀλλ' ἄμφω θυμὸν ἀπηύρα</p>
        <p><a>6.18</a> αὐτὸν καὶ θεράποντα Καλήσιον, ὅς ῥα τόθ' ἵππων</p>
        <p><a>6.19</a> ἔσκεν ὑφηνίοχος: τὼ δ' ἄμφω γαῖαν ἐδύτην.</p>
        <p><a>6.20</a> Δρῆσον δ' Εὐρύαλος καὶ Ὀφέλτιον ἐξενάριξε:</p>
        <p><a>6.21</a> βῆ δὲ μετ' Αἴσηπον καὶ Πήδασον, οὕς ποτε νύμφη</p>
        <p><a>6.22</a> νηῒς Ἀβαρβαρέη τέκ' ἀμύμονι Βουκολίωνι.</p>
        <p><a>6.23</a> Βουκολίων δ' ἦν υἱὸς ἀγαυοῦ Λαομέδοντος</p>
        <p><a>6.24</a> πρεσβύτατος γενεῇ, σκότιον δέ ἑ γείνατο μήτηρ:</p>
        <p><a>6.25</a> ποιμαίνων δ' ἐπ' ὄεσσι μίγη φιλότητι καὶ εὐνῇ,</p>
        <p><a>6.26</a> ἣ δ' ὑποκυσαμένη διδυμάονε γείνατο παῖδε.</p>
        <p><a>6.27</a> καὶ μὲν τῶν ὑπέλυσε μένος καὶ φαίδιμα γυῖα</p>
        <p><a>6.28</a> Μηκιστηϊάδης καὶ ἀπ' ὤμων τεύχε' ἐσύλα.</p>
        <p><a>6.29</a> Ἀστύαλον δ' ἄρ' ἔπεφνε μενεπτόλεμος Πολυποίτης:</p>
        <p><a>6.30</a> Πιδύτην δ' Ὀδυσεὺς Περκώσιον ἐξενάριξεν</p>
        <p><a>6.31</a> ἔγχεϊ χαλκείῳ, Τεῦκρος δ' Ἀρετάονα δῖον.</p>
        <p><a>6.32</a> Ἀντίλοχος δ' Ἄβληρον ἐνήρατο δουρὶ φαεινῷ</p>
        <p><a>6.33</a> Νεστορίδης, Ἔλατον δὲ ἄναξ ἀνδρῶν Ἀγαμέμνων:</p>
        <p><a>6.34</a> ναῖε δὲ Σατνιόεντος ἐϋρρείταο παρ' ὄχθας</p>
        <p><a>6.35</a> Πήδασον αἰπεινήν. Φύλακον δ' ἕλε Λήϊτος ἥρως</p>
        <p><a>6.36</a> φεύγοντ': Εὐρύπυλος δὲ Μελάνθιον ἐξενάριξεν.</p>
        <p><a>6.37</a> Ἄδρηστον δ' ἄρ' ἔπειτα βοὴν ἀγαθὸς Μενέλαος</p>
        <p><a>6.38</a> ζωὸν ἕλ': ἵππω γάρ οἱ ἀτυζομένω πεδίοιο</p>
        <p><a>6.39</a> ὄζῳ ἔνι βλαφθέντε μυρικίνῳ ἀγκύλον ἅρμα</p>
        <p><a>6.40</a> ἄξαντ' ἐν πρώτῳ ῥυμῷ αὐτὼ μὲν ἐβήτην</p>
        <p><a>6.41</a> πρὸς πόλιν, ᾗ περ οἱ ἄλλοι ἀτυζόμενοι φοβέοντο,</p>
        <p><a>6.42</a> αὐτὸς δ' ἐκ δίφροιο παρὰ τροχὸν ἐξεκυλίσθη</p>
        <p><a>6.43</a> πρηνὴς ἐν κονίῃσιν ἐπὶ στόμα: πὰρ δέ οἱ ἔστη</p>
        <p><a>6.44</a> Ἀτρεΐδης Μενέλαος ἔχων δολιχόσκιον ἔγχος.</p>
        <p><a>6.45</a> Ἄδρηστος δ' ἄρ' ἔπειτα λαβὼν ἐλίσσετο γούνων:</p>
        <p><a>6.46</a> ζώγρει Ἀτρέος υἱέ, σὺ δ' ἄξια δέξαι ἄποινα:</p>
        <p><a>6.47</a> πολλὰ δ' ἐν ἀφνειοῦ πατρὸς κειμήλια κεῖται</p>
        <p><a>6.48</a> χαλκός τε χρυσός τε πολύκμητός τε σίδηρος,</p>
        <p><a>6.49</a> τῶν κέν τοι χαρίσαιτο πατὴρ ἀπερείσι' ἄποινα</p>
        <p><a>6.50</a> εἴ κεν ἐμὲ ζωὸν πεπύθοιτ' ἐπὶ νηυσὶν Ἀχαιῶν.</p>
        <p><a>6.51</a> ὣς φάτο, τῷ δ' ἄρα θυμὸν ἐνὶ στήθεσσιν ἔπειθε:</p>
        <p><a>6.52</a> καὶ δή μιν τάχ' ἔμελλε θοὰς ἐπὶ νῆας Ἀχαιῶν</p>
        <p><a>6.53</a> δώσειν ᾧ θεράποντι καταξέμεν: ἀλλ' Ἀγαμέμνων</p>
        <p><a>6.54</a> ἀντίος ἦλθε θέων, καὶ ὁμοκλήσας ἔπος ηὔδα:</p>
        <p><a>6.55</a> ὦ πέπον ὦ Μενέλαε, τί ἢ δὲ σὺ κήδεαι οὕτως</p>
        <p><a>6.56</a> ἀνδρῶν; ἦ σοὶ ἄριστα πεποίηται κατὰ οἶκον</p>
        <p><a>6.57</a> πρὸς Τρώων; τῶν μή τις ὑπεκφύγοι αἰπὺν ὄλεθρον</p>
        <p><a>6.58</a> χεῖράς θ' ἡμετέρας, μηδ' ὅν τινα γαστέρι μήτηρ</p>
        <p><a>6.59</a> κοῦρον ἐόντα φέροι, μηδ' ὃς φύγοι, ἀλλ' ἅμα πάντες</p>
        <p><a>6.60</a> Ἰλίου ἐξαπολοίατ' ἀκήδεστοι καὶ ἄφαντοι.</p>
        <p><a>6.61</a> ὣς εἰπὼν ἔτρεψεν ἀδελφειοῦ φρένας ἥρως</p>
        <p><a>6.62</a> αἴσιμα παρειπών: ὃ δ' ἀπὸ ἕθεν ὤσατο χειρὶ</p>
        <p><a>6.63</a> ἥρω' Ἄδρηστον: τὸν δὲ κρείων Ἀγαμέμνων</p>
        <p><a>6.64</a> οὖτα κατὰ λαπάρην: ὃ δ' ἀνετράπετ', Ἀτρεΐδης δὲ</p>
        <p><a>6.65</a> λὰξ ἐν στήθεσι βὰς ἐξέσπασε μείλινον ἔγχος.</p>
        <p><a>6.66</a> Νέστωρ δ' Ἀργείοισιν ἐκέκλετο μακρὸν ἀΰσας:</p>
        <p><a>6.67</a> ὦ φίλοι ἥρωες Δαναοὶ θεράποντες Ἄρηος</p>
        <p><a>6.68</a> μή τις νῦν ἐνάρων ἐπιβαλλόμενος μετόπισθε</p>
        <p><a>6.69</a> μιμνέτω ὥς κε πλεῖστα φέρων ἐπὶ νῆας ἵκηται,</p>
        <p><a>6.70</a> ἀλλ' ἄνδρας κτείνωμεν: ἔπειτα δὲ καὶ τὰ ἕκηλοι</p>
        <p><a>6.71</a> νεκροὺς ἂμ πεδίον συλήσετε τεθνηῶτας.</p>
        <p><a>6.72</a> ὣς εἰπὼν ὄτρυνε μένος καὶ θυμὸν ἑκάστου.</p>
        <p><a>6.73</a> ἔνθά κεν αὖτε Τρῶες ἀρηϊφίλων ὑπ' Ἀχαιῶν</p>
        <p><a>6.74</a> Ἴλιον εἰσανέβησαν ἀναλκείῃσι δαμέντες,</p>
        <p><a>6.75</a> εἰ μὴ ἄρ' Αἰνείᾳ τε καὶ Ἕκτορι εἶπε παραστὰς</p>
        <p><a>6.76</a> Πριαμίδης Ἕλενος οἰωνοπόλων ὄχ' ἄριστος:</p>
        <p><a>6.77</a> Αἰνεία τε καὶ Ἕκτορ, ἐπεὶ πόνος ὔμμι μάλιστα</p>
        <p><a>6.78</a> Τρώων καὶ Λυκίων ἐγκέκλιται, οὕνεκ' ἄριστοι</p>
        <p><a>6.79</a> πᾶσαν ἐπ' ἰθύν ἐστε μάχεσθαί τε φρονέειν τε,</p>
        <p><a>6.80</a> στῆτ' αὐτοῦ, καὶ λαὸν ἐρυκάκετε πρὸ πυλάων</p>
        <p><a>6.81</a> πάντῃ ἐποιχόμενοι πρὶν αὖτ' ἐν χερσὶ γυναικῶν</p>
        <p><a>6.82</a> φεύγοντας πεσέειν, δηΐοισι δὲ χάρμα γενέσθαι.</p>
        <p><a>6.83</a> αὐτὰρ ἐπεί κε φάλαγγας ἐποτρύνητον ἁπάσας,</p>
        <p><a>6.84</a> ἡμεῖς μὲν Δαναοῖσι μαχησόμεθ' αὖθι μένοντες,</p>
        <p><a>6.85</a> καὶ μάλα τειρόμενοί περ: ἀναγκαίη γὰρ ἐπείγει:</p>
        <p><a>6.86</a> Ἕκτορ ἀτὰρ σὺ πόλιν δὲ μετέρχεο, εἰπὲ δ' ἔπειτα</p>
        <p><a>6.87</a> μητέρι σῇ καὶ ἐμῇ: ἣ δὲ ξυνάγουσα γεραιὰς</p>
        <p><a>6.88</a> νηὸν Ἀθηναίης γλαυκώπιδος ἐν πόλει ἄκρῃ</p>
        <p><a>6.89</a> οἴξασα κληῗδι θύρας ἱεροῖο δόμοιο</p>
        <p><a>6.90</a> πέπλον, ὅς οἱ δοκέει χαριέστατος ἠδὲ μέγιστος</p>
        <p><a>6.91</a> εἶναι ἐνὶ μεγάρῳ καί οἱ πολὺ φίλτατος αὐτῇ,</p>
        <p><a>6.92</a> θεῖναι Ἀθηναίης ἐπὶ γούνασιν ἠϋκόμοιο,</p>
        <p><a>6.93</a> καί οἱ ὑποσχέσθαι δυοκαίδεκα βοῦς ἐνὶ νηῷ</p>
        <p><a>6.94</a> ἤνις ἠκέστας ἱερευσέμεν, αἴ κ' ἐλεήσῃ</p>
        <p><a>6.95</a> ἄστύ τε καὶ Τρώων ἀλόχους καὶ νήπια τέκνα,</p>
        <p><a>6.96</a> ὥς κεν Τυδέος υἱὸν ἀπόσχῃ Ἰλίου ἱρῆς</p>
        <p><a>6.97</a> ἄγριον αἰχμητὴν κρατερὸν μήστωρα φόβοιο,</p>
        <p><a>6.98</a> ὃν δὴ ἐγὼ κάρτιστον Ἀχαιῶν φημι γενέσθαι.</p>
        <p><a>6.99</a> οὐδ' Ἀχιλῆά ποθ' ὧδέ γ' ἐδείδιμεν ὄρχαμον ἀνδρῶν,</p>
        <p><a>6.100</a> ὅν πέρ φασι θεᾶς ἐξέμμεναι: ἀλλ' ὅδε λίην</p>
        <p><a>6.101</a> μαίνεται, οὐδέ τίς οἱ δύναται μένος ἰσοφαρίζειν.</p>
        <p><a>6.102</a> ὣς ἔφαθ', Ἕκτωρ δ' οὔ τι κασιγνήτῳ ἀπίθησεν.</p>
        <p><a>6.103</a> αὐτίκα δ' ἐξ ὀχέων σὺν τεύχεσιν ἆλτο χαμᾶζε,</p>
        <p><a>6.104</a> πάλλων δ' ὀξέα δοῦρα κατὰ στρατὸν ᾤχετο πάντῃ</p>
        <p><a>6.105</a> ὀτρύνων μαχέσασθαι, ἔγειρε δὲ φύλοπιν αἰνήν.</p>
        <p><a>6.106</a> οἳ δ' ἐλελίχθησαν καὶ ἐναντίοι ἔσταν Ἀχαιῶν:</p>
        <p><a>6.107</a> Ἀργεῖοι δ' ὑπεχώρησαν, λῆξαν δὲ φόνοιο,</p>
        <p><a>6.108</a> φὰν δέ τιν' ἀθανάτων ἐξ οὐρανοῦ ἀστερόεντος</p>
        <p><a>6.109</a> Τρωσὶν ἀλεξήσοντα κατελθέμεν, ὡς ἐλέλιχθεν.</p>
        <p><a>6.110</a> Ἕκτωρ δὲ Τρώεσσιν ἐκέκλετο μακρὸν ἀΰσας:</p>
        <p><a>6.111</a> Τρῶες ὑπέρθυμοι τηλεκλειτοί τ' ἐπίκουροι</p>
        <p><a>6.112</a> ἀνέρες ἔστε φίλοι, μνήσασθε δὲ θούριδος ἀλκῆς,</p>
        <p><a>6.113</a> ὄφρ' ἂν ἐγὼ βείω προτὶ Ἴλιον, ἠδὲ γέρουσιν</p>
        <p><a>6.114</a> εἴπω βουλευτῇσι καὶ ἡμετέρῃς ἀλόχοισι</p>
        <p><a>6.115</a> δαίμοσιν ἀρήσασθαι, ὑποσχέσθαι δ' ἑκατόμβας.</p>
        <p><a>6.116</a> ὣς ἄρα φωνήσας ἀπέβη κορυθαίολος Ἕκτωρ:</p>
        <p><a>6.117</a> ἀμφὶ δέ μιν σφυρὰ τύπτε καὶ αὐχένα δέρμα κελαινὸν</p>
        <p><a>6.118</a> ἄντυξ ἣ πυμάτη θέεν ἀσπίδος ὀμφαλοέσσης.</p>
        <p><a>6.119</a> Γλαῦκος δ' Ἱππολόχοιο πάϊς καὶ Τυδέος υἱὸς</p>
        <p><a>6.120</a> ἐς μέσον ἀμφοτέρων συνίτην μεμαῶτε μάχεσθαι.</p>
        <p><a>6.121</a> οἳ δ' ὅτε δὴ σχεδὸν ἦσαν ἐπ' ἀλλήλοισιν ἰόντε,</p>
        <p><a>6.122</a> τὸν πρότερος προσέειπε βοὴν ἀγαθὸς Διομήδης:</p>
        <p><a>6.123</a> τίς δὲ σύ ἐσσι φέριστε καταθνητῶν ἀνθρώπων;</p>
        <p><a>6.124</a> οὐ μὲν γάρ ποτ' ὄπωπα μάχῃ ἔνι κυδιανείρῃ</p>
        <p><a>6.125</a> τὸ πρίν: ἀτὰρ μὲν νῦν γε πολὺ προβέβηκας ἁπάντων</p>
        <p><a>6.126</a> σῷ θάρσει, ὅ τ' ἐμὸν δολιχόσκιον ἔγχος ἔμεινας:</p>
        <p><a>6.127</a> δυστήνων δέ τε παῖδες ἐμῷ μένει ἀντιόωσιν.</p>
        <p><a>6.128</a> εἰ δέ τις ἀθανάτων γε κατ' οὐρανοῦ εἰλήλουθας,</p>
        <p><a>6.129</a> οὐκ ἂν ἔγωγε θεοῖσιν ἐπουρανίοισι μαχοίμην.</p>
        <p><a>6.130</a> οὐδὲ γὰρ οὐδὲ Δρύαντος υἱὸς κρατερὸς Λυκόοργος</p>
        <p><a>6.131</a> δὴν ἦν, ὅς ῥα θεοῖσιν ἐπουρανίοισιν ἔριζεν:</p>
        <p><a>6.132</a> ὅς ποτε μαινομένοιο Διωνύσοιο τιθήνας</p>
        <p><a>6.133</a> σεῦε κατ' ἠγάθεον Νυσήϊον: αἳ δ' ἅμα πᾶσαι</p>
        <p><a>6.134</a> θύσθλα χαμαὶ κατέχευαν ὑπ' ἀνδροφόνοιο Λυκούργου</p>
        <p><a>6.135</a> θεινόμεναι βουπλῆγι: Διώνυσος δὲ φοβηθεὶς</p>
        <p><a>6.136</a> δύσεθ' ἁλὸς κατὰ κῦμα, Θέτις δ' ὑπεδέξατο κόλπῳ</p>
        <p><a>6.137</a> δειδιότα: κρατερὸς γὰρ ἔχε τρόμος ἀνδρὸς ὁμοκλῇ.</p>
        <p><a>6.138</a> τῷ μὲν ἔπειτ' ὀδύσαντο θεοὶ ῥεῖα ζώοντες,</p>
        <p><a>6.139</a> καί μιν τυφλὸν ἔθηκε Κρόνου πάϊς: οὐδ' ἄρ' ἔτι δὴν</p>
        <p><a>6.140</a> ἦν, ἐπεὶ ἀθανάτοισιν ἀπήχθετο πᾶσι θεοῖσιν:</p>
        <p><a>6.141</a> οὐδ' ἂν ἐγὼ μακάρεσσι θεοῖς ἐθέλοιμι μάχεσθαι.</p>
        <p><a>6.142</a> εἰ δέ τίς ἐσσι βροτῶν οἳ ἀρούρης καρπὸν ἔδουσιν,</p>
        <p><a>6.143</a> ἆσσον ἴθ' ὥς κεν θᾶσσον ὀλέθρου πείραθ' ἵκηαι.</p>
        <p><a>6.144</a> τὸν δ' αὖθ' Ἱππολόχοιο προσηύδα φαίδιμος υἱός:</p>
        <p><a>6.145</a> Τυδεΐδη μεγάθυμε τί ἢ γενεὴν ἐρεείνεις;</p>
        <p><a>6.146</a> οἵη περ φύλλων γενεὴ τοίη δὲ καὶ ἀνδρῶν.</p>
        <p><a>6.147</a> φύλλα τὰ μέν τ' ἄνεμος χαμάδις χέει, ἄλλα δέ θ' ὕλη</p>
        <p><a>6.148</a> τηλεθόωσα φύει, ἔαρος δ' ἐπιγίγνεται ὥρη:</p>
        <p><a>6.149</a> ὣς ἀνδρῶν γενεὴ ἣ μὲν φύει ἣ δ' ἀπολήγει.</p>
        <p><a>6.150</a> εἰ δ' ἐθέλεις καὶ ταῦτα δαήμεναι ὄφρ' ἐῢ εἰδῇς</p>
        <p><a>6.151</a> ἡμετέρην γενεήν, πολλοὶ δέ μιν ἄνδρες ἴσασιν:</p>
        <p><a>6.152</a> ἔστι πόλις Ἐφύρη μυχῷ Ἄργεος ἱπποβότοιο,</p>
        <p><a>6.153</a> ἔνθα δὲ Σίσυφος ἔσκεν, ὃ κέρδιστος γένετ' ἀνδρῶν,</p>
        <p><a>6.154</a> Σίσυφος Αἰολίδης: ὃ δ' ἄρα Γλαῦκον τέκεθ' υἱόν,</p>
        <p><a>6.155</a> αὐτὰρ Γλαῦκος τίκτεν ἀμύμονα Βελλεροφόντην:</p>
        <p><a>6.156</a> τῷ δὲ θεοὶ κάλλός τε καὶ ἠνορέην ἐρατεινὴν</p>
        <p><a>6.157</a> ὤπασαν: αὐτάρ οἱ Προῖτος κακὰ μήσατο θυμῷ,</p>
        <p><a>6.158</a> ὅς ῥ' ἐκ δήμου ἔλασσεν, ἐπεὶ πολὺ φέρτερος ἦεν,</p>
        <p><a>6.159</a> Ἀργείων: Ζεὺς γάρ οἱ ὑπὸ σκήπτρῳ ἐδάμασσε.</p>
        <p><a>6.160</a> τῷ δὲ γυνὴ Προίτου ἐπεμήνατο δῖ' Ἄντεια</p>
        <p><a>6.161</a> κρυπταδίῃ φιλότητι μιγήμεναι: ἀλλὰ τὸν οὔ τι</p>
        <p><a>6.162</a> πεῖθ' ἀγαθὰ φρονέοντα δαΐφρονα Βελλεροφόντην.</p>
        <p><a>6.163</a> ἣ δὲ ψευσαμένη Προῖτον βασιλῆα προσηύδα:</p>
        <p><a>6.164</a> τεθναίης ὦ Προῖτ', ἢ κάκτανε Βελλεροφόντην,</p>
        <p><a>6.165</a> ὅς μ' ἔθελεν φιλότητι μιγήμεναι οὐκ ἐθελούσῃ.</p>
        <p><a>6.166</a> ὣς φάτο, τὸν δὲ ἄνακτα χόλος λάβεν οἷον ἄκουσε:</p>
        <p><a>6.167</a> κτεῖναι μέν ῥ' ἀλέεινε, σεβάσσατο γὰρ τό γε θυμῷ,</p>
        <p><a>6.168</a> πέμπε δέ μιν Λυκίην δέ, πόρεν δ' ὅ γε σήματα λυγρὰ</p>
        <p><a>6.169</a> γράψας ἐν πίνακι πτυκτῷ θυμοφθόρα πολλά,</p>
        <p><a>6.170</a> δεῖξαι δ' ἠνώγειν ᾧ πενθερῷ ὄφρ' ἀπόλοιτο.</p>
        <p><a>6.171</a> αὐτὰρ ὁ βῆ Λυκίην δὲ θεῶν ὑπ' ἀμύμονι πομπῇ.</p>
        <p><a>6.172</a> ἀλλ' ὅτε δὴ Λυκίην ἷξε Ξάνθόν τε ῥέοντα,</p>
        <p><a>6.173</a> προφρονέως μιν τῖεν ἄναξ Λυκίης εὐρείης:</p>
        <p><a>6.174</a> ἐννῆμαρ ξείνισσε καὶ ἐννέα βοῦς ἱέρευσεν.</p>
        <p><a>6.175</a> ἀλλ' ὅτε δὴ δεκάτη ἐφάνη ῥοδοδάκτυλος Ἠὼς</p>
        <p><a>6.176</a> καὶ τότε μιν ἐρέεινε καὶ ᾔτεε σῆμα ἰδέσθαι</p>
        <p><a>6.177</a> ὅττί ῥά οἱ γαμβροῖο πάρα Προίτοιο φέροιτο.</p>
        <p><a>6.178</a> αὐτὰρ ἐπεὶ δὴ σῆμα κακὸν παρεδέξατο γαμβροῦ,</p>
        <p><a>6.179</a> πρῶτον μέν ῥα Χίμαιραν ἀμαιμακέτην ἐκέλευσε</p>
        <p><a>6.180</a> πεφνέμεν: ἣ δ' ἄρ' ἔην θεῖον γένος οὐδ' ἀνθρώπων,</p>
        <p><a>6.181</a> πρόσθε λέων, ὄπιθεν δὲ δράκων, μέσση δὲ χίμαιρα,</p>
        <p><a>6.182</a> δεινὸν ἀποπνείουσα πυρὸς μένος αἰθομένοιο,</p>
        <p><a>6.183</a> καὶ τὴν μὲν κατέπεφνε θεῶν τεράεσσι πιθήσας.</p>
        <p><a>6.184</a> δεύτερον αὖ Σολύμοισι μαχέσσατο κυδαλίμοισι:</p>
        <p><a>6.185</a> καρτίστην δὴ τήν γε μάχην φάτο δύμεναι ἀνδρῶν.</p>
        <p><a>6.186</a> τὸ τρίτον αὖ κατέπεφνεν Ἀμαζόνας ἀντιανείρας.</p>
        <p><a>6.187</a> τῷ δ' ἄρ' ἀνερχομένῳ πυκινὸν δόλον ἄλλον ὕφαινε:</p>
        <p><a>6.188</a> κρίνας ἐκ Λυκίης εὐρείης φῶτας ἀρίστους</p>
        <p><a>6.189</a> εἷσε λόχον: τοὶ δ' οὔ τι πάλιν οἶκον δὲ νέοντο:</p>
        <p><a>6.190</a> πάντας γὰρ κατέπεφνεν ἀμύμων Βελλεροφόντης.</p>
        <p><a>6.191</a> ἀλλ' ὅτε δὴ γίγνωσκε θεοῦ γόνον ἠῢν ἐόντα</p>
        <p><a>6.192</a> αὐτοῦ μιν κατέρυκε, δίδου δ' ὅ γε θυγατέρα ἥν,</p>
        <p><a>6.193</a> δῶκε δέ οἱ τιμῆς βασιληΐδος ἥμισυ πάσης:</p>
        <p><a>6.194</a> καὶ μέν οἱ Λύκιοι τέμενος τάμον ἔξοχον ἄλλων</p>
        <p><a>6.195</a> καλὸν φυταλιῆς καὶ ἀρούρης, ὄφρα νέμοιτο.</p>
        <p><a>6.196</a> ἣ δ' ἔτεκε τρία τέκνα δαΐφρονι Βελλεροφόντῃ</p>
        <p><a>6.197</a> Ἴσανδρόν τε καὶ Ἱππόλοχον καὶ Λαοδάμειαν.</p>
        <p><a>6.198</a> Λαοδαμείῃ μὲν παρελέξατο μητίετα Ζεύς,</p>
        <p><a>6.199</a> ἣ δ' ἔτεκ' ἀντίθεον Σαρπηδόνα χαλκοκορυστήν.</p>
        <p><a>6.200</a> ἀλλ' ὅτε δὴ καὶ κεῖνος ἀπήχθετο πᾶσι θεοῖσιν,</p>
        <p><a>6.201</a> ἤτοι ὃ κὰπ πεδίον τὸ Ἀλήϊον οἶος ἀλᾶτο</p>
        <p><a>6.202</a> ὃν θυμὸν κατέδων, πάτον ἀνθρώπων ἀλεείνων:</p>
        <p><a>6.203</a> Ἴσανδρον δέ οἱ υἱὸν Ἄρης ἆτος πολέμοιο</p>
        <p><a>6.204</a> μαρνάμενον Σολύμοισι κατέκτανε κυδαλίμοισι:</p>
        <p><a>6.205</a> τὴν δὲ χολωσαμένη χρυσήνιος Ἄρτεμις ἔκτα.</p>
        <p><a>6.206</a> Ἱππόλοχος δέ μ' ἔτικτε, καὶ ἐκ τοῦ φημι γενέσθαι:</p>
        <p><a>6.207</a> πέμπε δέ μ' ἐς Τροίην, καί μοι μάλα πόλλ' ἐπέτελλεν</p>
        <p><a>6.208</a> αἰὲν ἀριστεύειν καὶ ὑπείροχον ἔμμεναι ἄλλων,</p>
        <p><a>6.209</a> μηδὲ γένος πατέρων αἰσχυνέμεν, οἳ μέγ' ἄριστοι</p>
        <p><a>6.210</a> ἔν τ' Ἐφύρῃ ἐγένοντο καὶ ἐν Λυκίῃ εὐρείῃ.</p>
        <p><a>6.211</a> ταύτης τοι γενεῆς τε καὶ αἵματος εὔχομαι εἶναι.</p>
        <p><a>6.212</a> ὣς φάτο, γήθησεν δὲ βοὴν ἀγαθὸς Διομήδης:</p>
        <p><a>6.213</a> ἔγχος μὲν κατέπηξεν ἐπὶ χθονὶ πουλυβοτείρῃ,</p>
        <p><a>6.214</a> αὐτὰρ ὃ μειλιχίοισι προσηύδα ποιμένα λαῶν:</p>
        <p><a>6.215</a> ἦ ῥά νύ μοι ξεῖνος πατρώϊός ἐσσι παλαιός:</p>
        <p><a>6.216</a> Οἰνεὺς γάρ ποτε δῖος ἀμύμονα Βελλεροφόντην</p>
        <p><a>6.217</a> ξείνισ' ἐνὶ μεγάροισιν ἐείκοσιν ἤματ' ἐρύξας:</p>
        <p><a>6.218</a> οἳ δὲ καὶ ἀλλήλοισι πόρον ξεινήϊα καλά:</p>
        <p><a>6.219</a> Οἰνεὺς μὲν ζωστῆρα δίδου φοίνικι φαεινόν,</p>
        <p><a>6.220</a> Βελλεροφόντης δὲ χρύσεον δέπας ἀμφικύπελλον</p>
        <p><a>6.221</a> καί μιν ἐγὼ κατέλειπον ἰὼν ἐν δώμασ' ἐμοῖσι.</p>
        <p><a>6.222</a> Τυδέα δ' οὐ μέμνημαι, ἐπεί μ' ἔτι τυτθὸν ἐόντα</p>
        <p><a>6.223</a> κάλλιφ', ὅτ' ἐν Θήβῃσιν ἀπώλετο λαὸς Ἀχαιῶν.</p>
        <p><a>6.224</a> τὼ νῦν σοὶ μὲν ἐγὼ ξεῖνος φίλος Ἄργεϊ μέσσῳ</p>
        <p><a>6.225</a> εἰμί, σὺ δ' ἐν Λυκίῃ ὅτε κεν τῶν δῆμον ἵκωμαι.</p>
        <p><a>6.226</a> ἔγχεα δ' ἀλλήλων ἀλεώμεθα καὶ δι' ὁμίλου:</p>
        <p><a>6.227</a> πολλοὶ μὲν γὰρ ἐμοὶ Τρῶες κλειτοί τ' ἐπίκουροι</p>
        <p><a>6.228</a> κτείνειν ὅν κε θεός γε πόρῃ καὶ ποσσὶ κιχείω,</p>
        <p><a>6.229</a> πολλοὶ δ' αὖ σοὶ Ἀχαιοὶ ἐναιρέμεν ὅν κε δύνηαι.</p>
        <p><a>6.230</a> τεύχεα δ' ἀλλήλοις ἐπαμείψομεν, ὄφρα καὶ οἵδε</p>
        <p><a>6.231</a> γνῶσιν ὅτι ξεῖνοι πατρώϊοι εὐχόμεθ' εἶναι.</p>
        <p><a>6.232</a> ὣς ἄρα φωνήσαντε καθ' ἵππων ἀΐξαντε</p>
        <p><a>6.233</a> χεῖράς τ' ἀλλήλων λαβέτην καὶ πιστώσαντο:</p>
        <p><a>6.234</a> ἔνθ' αὖτε Γλαύκῳ Κρονίδης φρένας ἐξέλετο Ζεύς,</p>
        <p><a>6.235</a> ὃς πρὸς Τυδεΐδην Διομήδεα τεύχε' ἄμειβε</p>
        <p><a>6.236</a> χρύσεα χαλκείων, ἑκατόμβοι' ἐννεαβοίων.</p>
        <p><a>6.237</a> Ἕκτωρ δ' ὡς Σκαιάς τε πύλας καὶ φηγὸν ἵκανεν,</p>
        <p><a>6.238</a> ἀμφ' ἄρα μιν Τρώων ἄλοχοι θέον ἠδὲ θύγατρες</p>
        <p><a>6.239</a> εἰρόμεναι παῖδάς τε κασιγνήτους τε ἔτας τε</p>
        <p><a>6.240</a> καὶ πόσιας: ὃ δ' ἔπειτα θεοῖς εὔχεσθαι ἀνώγει</p>
        <p><a>6.241</a> πάσας ἑξείης: πολλῇσι δὲ κήδε' ἐφῆπτο.</p>
        <p><a>6.242</a> ἀλλ' ὅτε δὴ Πριάμοιο δόμον περικαλλέ' ἵκανε</p>
        <p><a>6.243</a> ξεστῇς αἰθούσῃσι τετυγμένον: αὐτὰρ ἐν αὐτῷ</p>
        <p><a>6.244</a> πεντήκοντ' ἔνεσαν θάλαμοι ξεστοῖο λίθοιο</p>
        <p><a>6.245</a> πλησίον ἀλλήλων δεδμημένοι, ἔνθα δὲ παῖδες</p>
        <p><a>6.246</a> κοιμῶντο Πριάμοιο παρὰ μνηστῇς ἀλόχοισι,</p>
        <p><a>6.247</a> κουράων δ' ἑτέρωθεν ἐναντίοι ἔνδοθεν αὐλῆς</p>
        <p><a>6.248</a> δώδεκ' ἔσαν τέγεοι θάλαμοι ξεστοῖο λίθοιο</p>
        <p><a>6.249</a> πλησίον ἀλλήλων δεδμημένοι, ἔνθα δὲ γαμβροὶ</p>
        <p><a>6.250</a> κοιμῶντο Πριάμοιο παρ' αἰδοίῃς ἀλόχοισιν:</p>
        <p><a>6.251</a> ἔνθά οἱ ἠπιόδωρος ἐναντίη ἤλυθε μήτηρ</p>
        <p><a>6.252</a> Λαοδίκην ἐσάγουσα θυγατρῶν εἶδος ἀρίστην:</p>
        <p><a>6.253</a> ἔν τ' ἄρα οἱ φῦ χειρὶ ἔπος τ' ἔφατ' ἔκ τ' ὀνόμαζε:</p>
        <p><a>6.254</a> τέκνον τίπτε λιπὼν πόλεμον θρασὺν εἰλήλουθας;</p>
        <p><a>6.255</a> ἦ μάλα δὴ τείρουσι δυσώνυμοι υἷες Ἀχαιῶν</p>
        <p><a>6.256</a> μαρνάμενοι περὶ ἄστυ: σὲ δ' ἐνθάδε θυμὸς ἀνῆκεν</p>
        <p><a>6.257</a> ἐλθόντ' ἐξ ἄκρης πόλιος Διὶ χεῖρας ἀνασχεῖν.</p>
        <p><a>6.258</a> ἀλλὰ μέν' ὄφρά κέ τοι μελιηδέα οἶνον ἐνείκω,</p>
        <p><a>6.259</a> ὡς σπείσῃς Διὶ πατρὶ καὶ ἄλλοις ἀθανάτοισι</p>
        <p><a>6.260</a> πρῶτον, ἔπειτα δὲ καὐτὸς ὀνήσεαι αἴ κε πίῃσθα.</p>
        <p><a>6.261</a> ἀνδρὶ δὲ κεκμηῶτι μένος μέγα οἶνος ἀέξει,</p>
        <p><a>6.262</a> ὡς τύνη κέκμηκας ἀμύνων σοῖσιν ἔτῃσι.</p>
        <p><a>6.263</a> τὴν δ' ἠμείβετ' ἔπειτα μέγας κορυθαίολος Ἕκτωρ:</p>
        <p><a>6.264</a> μή μοι οἶνον ἄειρε μελίφρονα πότνια μῆτερ,</p>
        <p><a>6.265</a> μή μ' ἀπογυιώσῃς μένεος, ἀλκῆς τε λάθωμαι:</p>
        <p><a>6.266</a> χερσὶ δ' ἀνίπτοισιν Διὶ λείβειν αἴθοπα οἶνον</p>
        <p><a>6.267</a> ἅζομαι: οὐδέ πῃ ἔστι κελαινεφέϊ Κρονίωνι</p>
        <p><a>6.268</a> αἵματι καὶ λύθρῳ πεπαλαγμένον εὐχετάασθαι.</p>
        <p><a>6.269</a> ἀλλὰ σὺ μὲν πρὸς νηὸν Ἀθηναίης ἀγελείης</p>
        <p><a>6.270</a> ἔρχεο σὺν θυέεσσιν ἀολλίσσασα γεραιάς:</p>
        <p><a>6.271</a> πέπλον δ', ὅς τίς τοι χαριέστατος ἠδὲ μέγιστος</p>
        <p><a>6.272</a> ἔστιν ἐνὶ μεγάρῳ καί τοι πολὺ φίλτατος αὐτῇ,</p>
        <p><a>6.273</a> τὸν θὲς Ἀθηναίης ἐπὶ γούνασιν ἠϋκόμοιο,</p>
        <p><a>6.274</a> καί οἱ ὑποσχέσθαι δυοκαίδεκα βοῦς ἐνὶ νηῷ</p>
        <p><a>6.275</a> ἤνις ἠκέστας ἱερευσέμεν, αἴ κ' ἐλεήσῃ</p>
        <p><a>6.276</a> ἄστύ τε καὶ Τρώων ἀλόχους καὶ νήπια τέκνα,</p>
        <p><a>6.277</a> αἴ κεν Τυδέος υἱὸν ἀπόσχῃ Ἰλίου ἱρῆς</p>
        <p><a>6.278</a> ἄγριον αἰχμητὴν κρατερὸν μήστωρα φόβοιο.</p>
        <p><a>6.279</a> ἀλλὰ σὺ μὲν πρὸς νηὸν Ἀθηναίης ἀγελείης</p>
        <p><a>6.280</a> ἔρχευ, ἐγὼ δὲ Πάριν μετελεύσομαι ὄφρα καλέσσω</p>
        <p><a>6.281</a> αἴ κ' ἐθέλῃσ' εἰπόντος ἀκουέμεν: ὥς κέ οἱ αὖθι</p>
        <p><a>6.282</a> γαῖα χάνοι: μέγα γάρ μιν Ὀλύμπιος ἔτρεφε πῆμα</p>
        <p><a>6.283</a> Τρωσί τε καὶ Πριάμῳ μεγαλήτορι τοῖό τε παισίν.</p>
        <p><a>6.284</a> εἰ κεῖνόν γε ἴδοιμι κατελθόντ' Ἄϊδος εἴσω</p>
        <p><a>6.285</a> φαίην κε φρέν' ἀτέρπου ὀϊζύος ἐκλελαθέσθαι.</p>
        <p><a>6.286</a> ὣς ἔφαθ', ἣ δὲ μολοῦσα ποτὶ μέγαρ' ἀμφιπόλοισι</p>
        <p><a>6.287</a> κέκλετο: ταὶ δ' ἄρ' ἀόλλισσαν κατὰ ἄστυ γεραιάς.</p>
        <p><a>6.288</a> αὐτὴ δ' ἐς θάλαμον κατεβήσετο κηώεντα,</p>
        <p><a>6.289</a> ἔνθ' ἔσάν οἱ πέπλοι παμποίκιλα ἔργα γυναικῶν</p>
        <p><a>6.290</a> Σιδονίων, τὰς αὐτὸς Ἀλέξανδρος θεοειδὴς</p>
        <p><a>6.291</a> ἤγαγε Σιδονίηθεν ἐπιπλὼς εὐρέα πόντον,</p>
        <p><a>6.292</a> τὴν ὁδὸν ἣν Ἑλένην περ ἀνήγαγεν εὐπατέρειαν:</p>
        <p><a>6.293</a> τῶν ἕν' ἀειραμένη Ἑκάβη φέρε δῶρον Ἀθήνῃ,</p>
        <p><a>6.294</a> ὃς κάλλιστος ἔην ποικίλμασιν ἠδὲ μέγιστος,</p>
        <p><a>6.295</a> ἀστὴρ δ' ὣς ἀπέλαμπεν: ἔκειτο δὲ νείατος ἄλλων.</p>
        <p><a>6.296</a> βῆ δ' ἰέναι, πολλαὶ δὲ μετεσσεύοντο γεραιαί.</p>
        <p><a>6.297</a> αἳ δ' ὅτε νηὸν ἵκανον Ἀθήνης ἐν πόλει ἄκρῃ,</p>
        <p><a>6.298</a> τῇσι θύρας ὤϊξε Θεανὼ καλλιπάρῃος</p>
        <p><a>6.299</a> Κισσηῒς ἄλοχος Ἀντήνορος ἱπποδάμοιο:</p>
        <p><a>6.300</a> τὴν γὰρ Τρῶες ἔθηκαν Ἀθηναίης ἱέρειαν.</p>
        <p><a>6.301</a> αἳ δ' ὀλολυγῇ πᾶσαι Ἀθήνῃ χεῖρας ἀνέσχον:</p>
        <p><a>6.302</a> ἣ δ' ἄρα πέπλον ἑλοῦσα Θεανὼ καλλιπάρῃος</p>
        <p><a>6.303</a> θῆκεν Ἀθηναίης ἐπὶ γούνασιν ἠϋκόμοιο,</p>
        <p><a>6.304</a> εὐχομένη δ' ἠρᾶτο Διὸς κούρῃ μεγάλοιο:</p>
        <p><a>6.305</a> πότνι' Ἀθηναίη ἐρυσίπτολι δῖα θεάων</p>
        <p><a>6.306</a> ἆξον δὴ ἔγχος Διομήδεος, ἠδὲ καὶ αὐτὸν</p>
        <p><a>6.307</a> πρηνέα δὸς πεσέειν Σκαιῶν προπάροιθε πυλάων,</p>
        <p><a>6.308</a> ὄφρά τοι αὐτίκα νῦν δυοκαίδεκα βοῦς ἐνὶ νηῷ</p>
        <p><a>6.309</a> ἤνις ἠκέστας ἱερεύσομεν, αἴ κ' ἐλεήσῃς</p>
        <p><a>6.310</a> ἄστύ τε καὶ Τρώων ἀλόχους καὶ νήπια τέκνα.</p>
        <p><a>6.311</a> ὣς ἔφατ' εὐχομένη, ἀνένευε δὲ Παλλὰς Ἀθήνη.</p>
        <p><a>6.312</a> ὣς αἳ μέν ῥ' εὔχοντο Διὸς κούρῃ μεγάλοιο,</p>
        <p><a>6.313</a> Ἕκτωρ δὲ πρὸς δώματ' Ἀλεξάνδροιο βεβήκει</p>
        <p><a>6.314</a> καλά, τά ῥ' αὐτὸς ἔτευξε σὺν ἀνδράσιν οἳ τότ' ἄριστοι</p>
        <p><a>6.315</a> ἦσαν ἐνὶ Τροίῃ ἐριβώλακι τέκτονες ἄνδρες,</p>
        <p><a>6.316</a> οἵ οἱ ἐποίησαν θάλαμον καὶ δῶμα καὶ αὐλὴν</p>
        <p><a>6.317</a> ἐγγύθι τε Πριάμοιο καὶ Ἕκτορος ἐν πόλει ἄκρῃ.</p>
        <p><a>6.318</a> ἔνθ' Ἕκτωρ εἰσῆλθε Διῒ φίλος, ἐν δ' ἄρα χειρὶ</p>
        <p><a>6.319</a> ἔγχος ἔχ' ἑνδεκάπηχυ: πάροιθε δὲ λάμπετο δουρὸς</p>
        <p><a>6.320</a> αἰχμὴ χαλκείη, περὶ δὲ χρύσεος θέε πόρκης.</p>
        <p><a>6.321</a> τὸν δ' εὗρ' ἐν θαλάμῳ περικαλλέα τεύχε' ἕποντα</p>
        <p><a>6.322</a> ἀσπίδα καὶ θώρηκα, καὶ ἀγκύλα τόξ' ἁφόωντα:</p>
        <p><a>6.323</a> Ἀργείη δ' Ἑλένη μετ' ἄρα δμῳῇσι γυναιξὶν</p>
        <p><a>6.324</a> ἧστο καὶ ἀμφιπόλοισι περικλυτὰ ἔργα κέλευε.</p>
        <p><a>6.325</a> τὸν δ' Ἕκτωρ νείκεσσεν ἰδὼν αἰσχροῖς ἐπέεσσι:</p>
        <p><a>6.326</a> δαιμόνι' οὐ μὲν καλὰ χόλον τόνδ' ἔνθεο θυμῷ,</p>
        <p><a>6.327</a> λαοὶ μὲν φθινύθουσι περὶ πτόλιν αἰπύ τε τεῖχος</p>
        <p><a>6.328</a> μαρνάμενοι: σέο δ' εἵνεκ' ἀϋτή τε πτόλεμός τε</p>
        <p><a>6.329</a> ἄστυ τόδ' ἀμφιδέδηε: σὺ δ' ἂν μαχέσαιο καὶ ἄλλῳ,</p>
        <p><a>6.330</a> ὅν τινά που μεθιέντα ἴδοις στυγεροῦ πολέμοιο.</p>
        <p><a>6.331</a> ἀλλ' ἄνα μὴ τάχα ἄστυ πυρὸς δηΐοιο θέρηται.</p>
        <p><a>6.332</a> τὸν δ' αὖτε προσέειπεν Ἀλέξανδρος θεοειδής:</p>
        <p><a>6.333</a> Ἕκτορ ἐπεί με κατ' αἶσαν ἐνείκεσας οὐδ' ὑπὲρ αἶσαν,</p>
        <p><a>6.334</a> τοὔνεκά τοι ἐρέω: σὺ δὲ σύνθεο καί μευ ἄκουσον:</p>
        <p><a>6.335</a> οὔ τοι ἐγὼ Τρώων τόσσον χόλῳ οὐδὲ νεμέσσι</p>
        <p><a>6.336</a> ἥμην ἐν θαλάμῳ, ἔθελον δ' ἄχεϊ προτραπέσθαι.</p>
        <p><a>6.337</a> νῦν δέ με παρειποῦσ' ἄλοχος μαλακοῖς ἐπέεσσιν</p>
        <p><a>6.338</a> ὅρμησ' ἐς πόλεμον: δοκέει δέ μοι ὧδε καὶ αὐτῷ</p>
        <p><a>6.339</a> λώϊον ἔσσεσθαι: νίκη δ' ἐπαμείβεται ἄνδρας.</p>
        <p><a>6.340</a> ἀλλ' ἄγε νῦν ἐπίμεινον, Ἀρήϊα τεύχεα δύω:</p>
        <p><a>6.341</a> ἢ ἴθ', ἐγὼ δὲ μέτειμι: κιχήσεσθαι δέ σ' ὀΐω.</p>
        <p><a>6.342</a> ὣς φάτο, τὸν δ' οὔ τι προσέφη κορυθαίολος Ἕκτωρ:</p>
        <p><a>6.343</a> τὸν δ' Ἑλένη μύθοισι προσηύδα μειλιχίοισι:</p>
        <p><a>6.344</a> δᾶερ ἐμεῖο κυνὸς κακομηχάνου ὀκρυοέσσης,</p>
        <p><a>6.345</a> ὥς μ' ὄφελ' ἤματι τῷ ὅτε με πρῶτον τέκε μήτηρ</p>
        <p><a>6.346</a> οἴχεσθαι προφέρουσα κακὴ ἀνέμοιο θύελλα</p>
        <p><a>6.347</a> εἰς ὄρος ἢ εἰς κῦμα πολυφλοίσβοιο θαλάσσης,</p>
        <p><a>6.348</a> ἔνθά με κῦμ' ἀπόερσε πάρος τάδε ἔργα γενέσθαι.</p>
        <p><a>6.349</a> αὐτὰρ ἐπεὶ τάδε γ' ὧδε θεοὶ κακὰ τεκμήραντο,</p>
        <p><a>6.350</a> ἀνδρὸς ἔπειτ' ὤφελλον ἀμείνονος εἶναι ἄκοιτις,</p>
        <p><a>6.351</a> ὃς ᾔδη νέμεσίν τε καὶ αἴσχεα πόλλ' ἀνθρώπων.</p>
        <p><a>6.352</a> τούτῳ δ' οὔτ' ἂρ νῦν φρένες ἔμπεδοι οὔτ' ἄρ' ὀπίσσω</p>
        <p><a>6.353</a> ἔσσονται: τὼ καί μιν ἐπαυρήσεσθαι ὀΐω.</p>
        <p><a>6.354</a> ἀλλ' ἄγε νῦν εἴσελθε καὶ ἕζεο τῷδ' ἐπὶ δίφρῳ</p>
        <p><a>6.355</a> δᾶερ, ἐπεί σε μάλιστα πόνος φρένας ἀμφιβέβηκεν</p>
        <p><a>6.356</a> εἵνεκ' ἐμεῖο κυνὸς καὶ Ἀλεξάνδρου ἕνεκ' ἄτης,</p>
        <p><a>6.357</a> οἷσιν ἐπὶ Ζεὺς θῆκε κακὸν μόρον, ὡς καὶ ὀπίσσω</p>
        <p><a>6.358</a> ἀνθρώποισι πελώμεθ' ἀοίδιμοι ἐσσομένοισι.</p>
        <p><a>6.359</a> τὴν δ' ἠμείβετ' ἔπειτα μέγας κορυθαίολος Ἕκτωρ</p>
        <p><a>6.360</a> μή με κάθιζ' Ἑλένη φιλέουσά περ: οὐδέ με πείσεις:</p>
        <p><a>6.361</a> ἤδη γάρ μοι θυμὸς ἐπέσσυται ὄφρ' ἐπαμύνω</p>
        <p><a>6.362</a> Τρώεσσ', οἳ μέγ' ἐμεῖο ποθὴν ἀπεόντος ἔχουσιν.</p>
        <p><a>6.363</a> ἀλλὰ σύ γ' ὄρνυθι τοῦτον, ἐπειγέσθω δὲ καὶ αὐτός,</p>
        <p><a>6.364</a> ὥς κεν ἔμ' ἔντοσθεν πόλιος καταμάρψῃ ἐόντα.</p>
        <p><a>6.365</a> καὶ γὰρ ἐγὼν οἶκον δὲ ἐλεύσομαι ὄφρα ἴδωμαι</p>
        <p><a>6.366</a> οἰκῆας ἄλοχόν τε φίλην καὶ νήπιον υἱόν.</p>
        <p><a>6.367</a> οὐ γὰρ οἶδ' εἰ ἔτι σφιν ὑπότροπος ἵξομαι αὖτις,</p>
        <p><a>6.368</a> ἦ ἤδη μ' ὑπὸ χερσὶ θεοὶ δαμόωσιν Ἀχαιῶν.</p>
        <p><a>6.369</a> ὣς ἄρα φωνήσας ἀπέβη κορυθαίολος Ἕκτωρ:</p>
        <p><a>6.370</a> αἶψα δ' ἔπειθ' ἵκανε δόμους εὖ ναιετάοντας,</p>
        <p><a>6.371</a> οὐδ' εὗρ' Ἀνδρομάχην λευκώλενον ἐν μεγάροισιν,</p>
        <p><a>6.372</a> ἀλλ' ἥ γε ξὺν παιδὶ καὶ ἀμφιπόλῳ ἐϋπέπλῳ</p>
        <p><a>6.373</a> πύργῳ ἐφεστήκει γοόωσά τε μυρομένη τε.</p>
        <p><a>6.374</a> Ἕκτωρ δ' ὡς οὐκ ἔνδον ἀμύμονα τέτμεν ἄκοιτιν</p>
        <p><a>6.375</a> ἔστη ἐπ' οὐδὸν ἰών, μετὰ δὲ δμῳῇσιν ἔειπεν:</p>
        <p><a>6.376</a> εἰ δ' ἄγε μοι δμῳαὶ νημερτέα μυθήσασθε:</p>
        <p><a>6.377</a> πῇ ἔβη Ἀνδρομάχη λευκώλενος ἐκ μεγάροιο;</p>
        <p><a>6.378</a> ἠέ πῃ ἐς γαλόων ἢ εἰνατέρων ἐϋπέπλων</p>
        <p><a>6.379</a> ἢ ἐς Ἀθηναίης ἐξοίχεται, ἔνθά περ ἄλλαι</p>
        <p><a>6.380</a> Τρῳαὶ ἐϋπλόκαμοι δεινὴν θεὸν ἱλάσκονται;</p>
        <p><a>6.381</a> τὸν δ' αὖτ' ὀτρηρὴ ταμίη πρὸς μῦθον ἔειπεν:</p>
        <p><a>6.382</a> Ἕκτορ ἐπεὶ μάλ' ἄνωγας ἀληθέα μυθήσασθαι,</p>
        <p><a>6.383</a> οὔτέ πῃ ἐς γαλόων οὔτ' εἰνατέρων ἐϋπέπλων</p>
        <p><a>6.384</a> οὔτ' ἐς Ἀθηναίης ἐξοίχεται, ἔνθά περ ἄλλαι</p>
        <p><a>6.385</a> Τρῳαὶ ἐϋπλόκαμοι δεινὴν θεὸν ἱλάσκονται,</p>
        <p><a>6.386</a> ἀλλ' ἐπὶ πύργον ἔβη μέγαν Ἰλίου, οὕνεκ' ἄκουσε</p>
        <p><a>6.387</a> τείρεσθαι Τρῶας, μέγα δὲ κράτος εἶναι Ἀχαιῶν.</p>
        <p><a>6.388</a> ἣ μὲν δὴ πρὸς τεῖχος ἐπειγομένη ἀφικάνει</p>
        <p><a>6.389</a> μαινομένῃ ἐϊκυῖα: φέρει δ' ἅμα παῖδα τιθήνη.</p>
        <p><a>6.390</a> ἦ ῥα γυνὴ ταμίη, ὃ δ' ἀπέσσυτο δώματος Ἕκτωρ</p>
        <p><a>6.391</a> τὴν αὐτὴν ὁδὸν αὖτις ἐϋκτιμένας κατ' ἀγυιάς.</p>
        <p><a>6.392</a> εὖτε πύλας ἵκανε διερχόμενος μέγα ἄστυ</p>
        <p><a>6.393</a> Σκαιάς, τῇ ἄρ' ἔμελλε διεξίμεναι πεδίον δέ,</p>
        <p><a>6.394</a> ἔνθ' ἄλοχος πολύδωρος ἐναντίη ἦλθε θέουσα</p>
        <p><a>6.395</a> Ἀνδρομάχη θυγάτηρ μεγαλήτορος Ἠετίωνος</p>
        <p><a>6.396</a> Ἠετίων ὃς ἔναιεν ὑπὸ Πλάκῳ ὑληέσσῃ</p>
        <p><a>6.397</a> Θήβῃ Ὑποπλακίῃ Κιλίκεσσ' ἄνδρεσσιν ἀνάσσων:</p>
        <p><a>6.398</a> τοῦ περ δὴ θυγάτηρ ἔχεθ' Ἕκτορι χαλκοκορυστῇ.</p>
        <p><a>6.399</a> ἥ οἱ ἔπειτ' ἤντησ', ἅμα δ' ἀμφίπολος κίεν αὐτῇ</p>
        <p><a>6.400</a> παῖδ' ἐπὶ κόλπῳ ἔχουσ' ἀταλάφρονα νήπιον αὔτως</p>
        <p><a>6.401</a> Ἑκτορίδην ἀγαπητὸν ἀλίγκιον ἀστέρι καλῷ,</p>
        <p><a>6.402</a> τόν ῥ' Ἕκτωρ καλέεσκε Σκαμάνδριον, αὐτὰρ οἱ ἄλλοι</p>
        <p><a>6.403</a> Ἀστυάνακτ': οἶος γὰρ ἐρύετο Ἴλιον Ἕκτωρ.</p>
        <p><a>6.404</a> ἤτοι ὃ μὲν μείδησεν ἰδὼν ἐς παῖδα σιωπῇ:</p>
        <p><a>6.405</a> Ἀνδρομάχη δέ οἱ ἄγχι παρίστατο δάκρυ χέουσα,</p>
        <p><a>6.406</a>  ἔν τ' ἄρα οἱ φῦ χειρὶ ἔπος τ' ἔφατ' ἔκ τ' ὀνόμαζε:</p>
        <p><a>6.407</a>  δαιμόνιε φθίσει σε τὸ σὸν μένος, οὐδ' ἐλεαίρεις</p>
        <p><a>6.408</a> παῖδά τε νηπίαχον καὶ ἔμ' ἄμμορον, ἣ τάχα χήρη</p>
        <p><a>6.409</a> σεῦ ἔσομαι: τάχα γάρ σε κατακτανέουσιν Ἀχαιοὶ</p>
        <p><a>6.410</a> πάντες ἐφορμηθέντες: ἐμοὶ δέ κε κέρδιον εἴη</p>
        <p><a>6.411</a> σεῦ ἀφαμαρτούσῃ χθόνα δύμεναι: οὐ γὰρ ἔτ' ἄλλη</p>
        <p><a>6.412</a> ἔσται θαλπωρὴ ἐπεὶ ἂν σύ γε πότμον ἐπίσπῃς</p>
        <p><a>6.413</a> ἀλλ' ἄχε': οὐδέ μοι ἔστι πατὴρ καὶ πότνια μήτηρ.</p>
        <p><a>6.414</a> ἤτοι γὰρ πατέρ' ἁμὸν ἀπέκτανε δῖος Ἀχιλλεύς,</p>
        <p><a>6.415</a> ἐκ δὲ πόλιν πέρσεν Κιλίκων εὖ ναιετάουσαν</p>
        <p><a>6.416</a> Θήβην ὑψίπυλον: κατὰ δ' ἔκτανεν Ἠετίωνα,</p>
        <p><a>6.417</a> οὐδέ μιν ἐξενάριξε, σεβάσσατο γὰρ τό γε θυμῷ,</p>
        <p><a>6.418</a> ἀλλ' ἄρα μιν κατέκηε σὺν ἔντεσι δαιδαλέοισιν</p>
        <p><a>6.419</a> ἠδ' ἐπὶ σῆμ' ἔχεεν: περὶ δὲ πτελέας ἐφύτευσαν</p>
        <p><a>6.420</a> νύμφαι ὀρεστιάδες κοῦραι Διὸς αἰγιόχοιο.</p>
        <p><a>6.421</a> οἳ δέ μοι ἑπτὰ κασίγνητοι ἔσαν ἐν μεγάροισιν</p>
        <p><a>6.422</a> οἳ μὲν πάντες ἰῷ κίον ἤματι Ἄϊδος εἴσω:</p>
        <p><a>6.423</a> πάντας γὰρ κατέπεφνε ποδάρκης δῖος Ἀχιλλεὺς</p>
        <p><a>6.424</a> βουσὶν ἐπ' εἰλιπόδεσσι καὶ ἀργεννῇς ὀΐεσσι.</p>
        <p><a>6.425</a> μητέρα δ', ἣ βασίλευεν ὑπὸ Πλάκῳ ὑληέσσῃ,</p>
        <p><a>6.426</a> τὴν ἐπεὶ ἂρ δεῦρ' ἤγαγ' ἅμ' ἄλλοισι κτεάτεσσιν,</p>
        <p><a>6.427</a> ἂψ ὅ γε τὴν ἀπέλυσε λαβὼν ἀπερείσι' ἄποινα,</p>
        <p><a>6.428</a> πατρὸς δ' ἐν μεγάροισι βάλ' Ἄρτεμις ἰοχέαιρα.</p>
        <p><a>6.429</a> Ἕκτορ ἀτὰρ σύ μοί ἐσσι πατὴρ καὶ πότνια μήτηρ</p>
        <p><a>6.430</a> ἠδὲ κασίγνητος, σὺ δέ μοι θαλερὸς παρακοίτης:</p>
        <p><a>6.431</a> ἀλλ' ἄγε νῦν ἐλέαιρε καὶ αὐτοῦ μίμν' ἐπὶ πύργῳ,</p>
        <p><a>6.432</a> μὴ παῖδ' ὀρφανικὸν θήῃς χήρην τε γυναῖκα:</p>
        <p><a>6.433</a> λαὸν δὲ στῆσον παρ' ἐρινεόν, ἔνθα μάλιστα</p>
        <p><a>6.434</a> ἀμβατός ἐστι πόλις καὶ ἐπίδρομον ἔπλετο τεῖχος.</p>
        <p><a>6.435</a> τρὶς γὰρ τῇ γ' ἐλθόντες ἐπειρήσανθ' οἱ ἄριστοι</p>
        <p><a>6.436</a> ἀμφ' Αἴαντε δύω καὶ ἀγακλυτὸν Ἰδομενῆα</p>
        <p><a>6.437</a> ἠδ' ἀμφ' Ἀτρεΐδας καὶ Τυδέος ἄλκιμον υἱόν:</p>
        <p><a>6.438</a> ἤ πού τίς σφιν ἔνισπε θεοπροπίων ἐῢ εἰδώς,</p>
        <p><a>6.439</a> ἤ νυ καὶ αὐτῶν θυμὸς ἐποτρύνει καὶ ἀνώγει.</p>
        <p><a>6.440</a> τὴν δ' αὖτε προσέειπε μέγας κορυθαίολος Ἕκτωρ:</p>
        <p><a>6.441</a> ἦ καὶ ἐμοὶ τάδε πάντα μέλει γύναι: ἀλλὰ μάλ' αἰνῶς</p>
        <p><a>6.442</a> αἰδέομαι Τρῶας καὶ Τρῳάδας ἑλκεσιπέπλους,</p>
        <p><a>6.443</a> αἴ κε κακὸς ὣς νόσφιν ἀλυσκάζω πολέμοιο:</p>
        <p><a>6.444</a> οὐδέ με θυμὸς ἄνωγεν, ἐπεὶ μάθον ἔμμεναι ἐσθλὸς</p>
        <p><a>6.445</a> αἰεὶ καὶ πρώτοισι μετὰ Τρώεσσι μάχεσθαι</p>
        <p><a>6.446</a> ἀρνύμενος πατρός τε μέγα κλέος ἠδ' ἐμὸν αὐτοῦ.</p>
        <p><a>6.447</a> εὖ γὰρ ἐγὼ τόδε οἶδα κατὰ φρένα καὶ κατὰ θυμόν:</p>
        <p><a>6.448</a> ἔσσεται ἦμαρ ὅτ' ἄν ποτ' ὀλώλῃ Ἴλιος ἱρὴ</p>
        <p><a>6.449</a> καὶ Πρίαμος καὶ λαὸς ἐϋμμελίω Πριάμοιο.</p>
        <p><a>6.450</a> ἀλλ' οὔ μοι Τρώων τόσσον μέλει ἄλγος ὀπίσσω,</p>
        <p><a>6.451</a> οὔτ' αὐτῆς Ἑκάβης οὔτε Πριάμοιο ἄνακτος</p>
        <p><a>6.452</a> οὔτε κασιγνήτων, οἵ κεν πολέες τε καὶ ἐσθλοὶ</p>
        <p><a>6.453</a> ἐν κονίῃσι πέσοιεν ὑπ' ἀνδράσι δυσμενέεσσιν,</p>
        <p><a>6.454</a> ὅσσον σεῦ, ὅτε κέν τις Ἀχαιῶν χαλκοχιτώνων</p>
        <p><a>6.455</a> δακρυόεσσαν ἄγηται ἐλεύθερον ἦμαρ ἀπούρας:</p>
        <p><a>6.456</a> καί κεν ἐν Ἄργει ἐοῦσα πρὸς ἄλλης ἱστὸν ὑφαίνοις,</p>
        <p><a>6.457</a> καί κεν ὕδωρ φορέοις Μεσσηΐδος ἢ Ὑπερείης</p>
        <p><a>6.458</a> πόλλ' ἀεκαζομένη, κρατερὴ δ' ἐπικείσετ' ἀνάγκη:</p>
        <p><a>6.459</a> καί ποτέ τις εἴπῃσιν ἰδὼν κατὰ δάκρυ χέουσαν:</p>
        <p><a>6.460</a> Ἕκτορος ἥδε γυνὴ ὃς ἀριστεύεσκε μάχεσθαι</p>
        <p><a>6.461</a> Τρώων ἱπποδάμων ὅτε Ἴλιον ἀμφεμάχοντο.</p>
        <p><a>6.462</a> ὥς ποτέ τις ἐρέει: σοὶ δ' αὖ νέον ἔσσεται ἄλγος</p>
        <p><a>6.463</a> χήτεϊ τοιοῦδ' ἀνδρὸς ἀμύνειν δούλιον ἦμαρ.</p>
        <p><a>6.464</a> ἀλλά με τεθνηῶτα χυτὴ κατὰ γαῖα καλύπτοι</p>
        <p><a>6.465</a> πρίν γέ τι σῆς τε βοῆς σοῦ θ' ἑλκηθμοῖο πυθέσθαι.</p>
        <p><a>6.466</a> ὣς εἰπὼν οὗ παιδὸς ὀρέξατο φαίδιμος Ἕκτωρ:</p>
        <p><a>6.467</a> ἂψ δ' ὃ πάϊς πρὸς κόλπον ἐϋζώνοιο τιθήνης</p>
        <p><a>6.468</a> ἐκλίνθη ἰάχων πατρὸς φίλου ὄψιν ἀτυχθεὶς</p>
        <p><a>6.469</a> ταρβήσας χαλκόν τε ἰδὲ λόφον ἱππιοχαίτην,</p>
        <p><a>6.470</a> δεινὸν ἀπ' ἀκροτάτης κόρυθος νεύοντα νοήσας.</p>
        <p><a>6.471</a> ἐκ δ' ἐγέλασσε πατήρ τε φίλος καὶ πότνια μήτηρ:</p>
        <p><a>6.472</a> αὐτίκ' ἀπὸ κρατὸς κόρυθ' εἵλετο φαίδιμος Ἕκτωρ,</p>
        <p><a>6.473</a> καὶ τὴν μὲν κατέθηκεν ἐπὶ χθονὶ παμφανόωσαν:</p>
        <p><a>6.474</a> αὐτὰρ ὅ γ' ὃν φίλον υἱὸν ἐπεὶ κύσε πῆλέ τε χερσὶν</p>
        <p><a>6.475</a> εἶπε δ' ἐπευξάμενος Διί τ' ἄλλοισίν τε θεοῖσι:</p>
        <p><a>6.476</a> Ζεῦ ἄλλοι τε θεοὶ δότε δὴ καὶ τόνδε γενέσθαι</p>
        <p><a>6.477</a> παῖδ' ἐμὸν ὡς καὶ ἐγώ περ ἀριπρεπέα Τρώεσσιν,</p>
        <p><a>6.478</a> ὧδε βίην τ' ἀγαθόν, καὶ Ἰλίου ἶφι ἀνάσσειν:</p>
        <p><a>6.479</a> καί ποτέ τις εἴποι πατρός γ' ὅδε πολλὸν ἀμείνων</p>
        <p><a>6.480</a> ἐκ πολέμου ἀνιόντα: φέροι δ' ἔναρα βροτόεντα</p>
        <p><a>6.481</a> κτείνας δήϊον ἄνδρα, χαρείη δὲ φρένα μήτηρ.</p>
        <p><a>6.482</a> ὣς εἰπὼν ἀλόχοιο φίλης ἐν χερσὶν ἔθηκε</p>
        <p><a>6.483</a> παῖδ' ἑόν: ἣ δ' ἄρα μιν κηώδεϊ δέξατο κόλπῳ</p>
        <p><a>6.484</a> δακρυόεν γελάσασα: πόσις δ' ἐλέησε νοήσας,</p>
        <p><a>6.485</a> χειρί τέ μιν κατέρεξεν ἔπος τ' ἔφατ' ἔκ τ' ὀνόμαζε:</p>
        <p><a>6.486</a> δαιμονίη μή μοί τι λίην ἀκαχίζεο θυμῷ:</p>
        <p><a>6.487</a> οὐ γάρ τίς μ' ὑπὲρ αἶσαν ἀνὴρ Ἄϊδι προϊάψει:</p>
        <p><a>6.488</a> μοῖραν δ' οὔ τινά φημι πεφυγμένον ἔμμεναι ἀνδρῶν,</p>
        <p><a>6.489</a> οὐ κακὸν οὐδὲ μὲν ἐσθλόν, ἐπὴν τὰ πρῶτα γένηται.</p>
        <p><a>6.490</a> ἀλλ' εἰς οἶκον ἰοῦσα τὰ σ' αὐτῆς ἔργα κόμιζε</p>
        <p><a>6.491</a> ἱστόν τ' ἠλακάτην τε, καὶ ἀμφιπόλοισι κέλευε</p>
        <p><a>6.492</a> ἔργον ἐποίχεσθαι: πόλεμος δ' ἄνδρεσσι μελήσει</p>
        <p><a>6.493</a> πᾶσι, μάλιστα δ' ἐμοί, τοὶ Ἰλίῳ ἐγγεγάασιν.</p>
        <p><a>6.494</a> ὣς ἄρα φωνήσας κόρυθ' εἵλετο φαίδιμος Ἕκτωρ</p>
        <p><a>6.495</a> ἵππουριν: ἄλοχος δὲ φίλη οἶκον δὲ βεβήκει</p>
        <p><a>6.496</a> ἐντροπαλιζομένη, θαλερὸν κατὰ δάκρυ χέουσα.</p>
        <p><a>6.497</a> αἶψα δ' ἔπειθ' ἵκανε δόμους εὖ ναιετάοντας</p>
        <p><a>6.498</a> Ἕκτορος ἀνδροφόνοιο, κιχήσατο δ' ἔνδοθι πολλὰς</p>
        <p><a>6.499</a> ἀμφιπόλους, τῇσιν δὲ γόον πάσῃσιν ἐνῶρσεν.</p>
        <p><a>6.500</a> αἳ μὲν ἔτι ζωὸν γόον Ἕκτορα ᾧ ἐνὶ οἴκῳ:</p>
        <p><a>6.501</a> οὐ γάρ μιν ἔτ' ἔφαντο ὑπότροπον ἐκ πολέμοιο</p>
        <p><a>6.502</a> ἵξεσθαι προφυγόντα μένος καὶ χεῖρας Ἀχαιῶν.</p>
        <p><a>6.503</a> οὐδὲ Πάρις δήθυνεν ἐν ὑψηλοῖσι δόμοισιν,</p>
        <p><a>6.504</a> ἀλλ' ὅ γ', ἐπεὶ κατέδυ κλυτὰ τεύχεα ποικίλα χαλκῷ,</p>
        <p><a>6.505</a> σεύατ' ἔπειτ' ἀνὰ ἄστυ ποσὶ κραιπνοῖσι πεποιθώς.</p>
        <p><a>6.506</a> ὡς δ' ὅτε τις στατὸς ἵππος ἀκοστήσας ἐπὶ φάτνῃ</p>
        <p><a>6.507</a> δεσμὸν ἀπορρήξας θείῃ πεδίοιο κροαίνων</p>
        <p><a>6.508</a> εἰωθὼς λούεσθαι ἐϋρρεῖος ποταμοῖο</p>
        <p><a>6.509</a> κυδιόων: ὑψοῦ δὲ κάρη ἔχει, ἀμφὶ δὲ χαῖται</p>
        <p><a>6.510</a> ὤμοις ἀΐσσονται: ὃ δ' ἀγλαΐηφι πεποιθὼς</p>
        <p><a>6.511</a> ῥίμφά ἑ γοῦνα φέρει μετά τ' ἤθεα καὶ νομὸν ἵππων:</p>
        <p><a>6.512</a> ὣς υἱὸς Πριάμοιο Πάρις κατὰ Περγάμου ἄκρης</p>
        <p><a>6.513</a> τεύχεσι παμφαίνων ὥς τ' ἠλέκτωρ ἐβεβήκει</p>
        <p><a>6.514</a> καγχαλόων, ταχέες δὲ πόδες φέρον: αἶψα δ' ἔπειτα</p>
        <p><a>6.515</a> Ἕκτορα δῖον ἔτετμεν ἀδελφεὸν εὖτ' ἄρ' ἔμελλε</p>
        <p><a>6.516</a> στρέψεσθ' ἐκ χώρης ὅθι ᾗ ὀάριζε γυναικί.</p>
        <p><a>6.517</a> τὸν πρότερος προσέειπεν Ἀλέξανδρος θεοειδής:</p>
        <p><a>6.518</a> ἠθεῖ' ἦ μάλα δή σε καὶ ἐσσύμενον κατερύκω</p>
        <p><a>6.519</a> δηθύνων, οὐδ' ἦλθον ἐναίσιμον ὡς ἐκέλευες;</p>
        <p><a>6.520</a> τὸν δ' ἀπαμειβόμενος προσέφη κορυθαίολος Ἕκτωρ:</p>
        <p><a>6.521</a> δαιμόνι' οὐκ ἄν τίς τοι ἀνὴρ ὃς ἐναίσιμος εἴη</p>
        <p><a>6.522</a> ἔργον ἀτιμήσειε μάχης, ἐπεὶ ἄλκιμός ἐσσι:</p>
        <p><a>6.523</a> ἀλλὰ ἑκὼν μεθιεῖς τε καὶ οὐκ ἐθέλεις: τὸ δ' ἐμὸν κῆρ</p>
        <p><a>6.524</a> ἄχνυται ἐν θυμῷ, ὅθ' ὑπὲρ σέθεν αἴσχε' ἀκούω</p>
        <p><a>6.525</a> πρὸς Τρώων, οἳ ἔχουσι πολὺν πόνον εἵνεκα σεῖο.</p>
        <p><a>6.526</a> ἀλλ' ἴομεν: τὰ δ' ὄπισθεν ἀρεσσόμεθ', αἴ κέ ποθι Ζεὺς</p>
        <p><a>6.527</a> δώῃ ἐπουρανίοισι θεοῖς αἰειγενέτῃσι</p>
        <p><a>6.528</a> κρητῆρα στήσασθαι ἐλεύθερον ἐν μεγάροισιν</p>
        <p><a>6.529</a> ἐκ Τροίης ἐλάσαντας ἐϋκνήμιδας Ἀχαιούς.</p>
    </div>
    <div class="bk">
        <h4 class="latin">Book 7</h4>
        <p><a>7.1</a> ὣς εἰπὼν πυλέων ἐξέσσυτο φαίδιμος Ἕκτωρ,</p>
        <p><a>7.2</a> τῷ δ' ἅμ' Ἀλέξανδρος κί' ἀδελφεός: ἐν δ' ἄρα θυμῷ</p>
        <p><a>7.3</a> ἀμφότεροι μέμασαν πολεμίζειν ἠδὲ μάχεσθαι.</p>
        <p><a>7.4</a> ὡς δὲ θεὸς ναύτῃσιν ἐελδομένοισιν ἔδωκεν</p>
        <p><a>7.5</a> οὖρον, ἐπεί κε κάμωσιν ἐϋξέστῃς ἐλάτῃσι</p>
        <p><a>7.6</a> πόντον ἐλαύνοντες, καμάτῳ δ' ὑπὸ γυῖα λέλυνται,</p>
        <p><a>7.7</a> ὣς ἄρα τὼ Τρώεσσιν ἐελδομένοισι φανήτην.</p>
        <p><a>7.8</a> ἔνθ' ἑλέτην ὃ μὲν υἱὸν Ἀρηϊθόοιο ἄνακτος</p>
        <p><a>7.9</a> Ἄρνῃ ναιετάοντα Μενέσθιον, ὃν κορυνήτης</p>
        <p><a>7.10</a> γείνατ' Ἀρηΐθοος καὶ Φυλομέδουσα βοῶπις:</p>
        <p><a>7.11</a> Ἕκτωρ δ' Ἠϊονῆα βάλ' ἔγχεϊ ὀξυόεντι</p>
        <p><a>7.12</a> αὐχέν' ὑπὸ στεφάνης εὐχάλκου, λύντο δὲ γυῖα.</p>
        <p><a>7.13</a> Γλαῦκος δ' Ἱππολόχοιο πάϊς Λυκίων ἀγὸς ἀνδρῶν</p>
        <p><a>7.14</a> Ἰφίνοον βάλε δουρὶ κατὰ κρατερὴν ὑσμίνην</p>
        <p><a>7.15</a> Δεξιάδην ἵππων ἐπιάλμενον ὠκειάων</p>
        <p><a>7.16</a> ὦμον: ὃ δ' ἐξ ἵππων χαμάδις πέσε, λύντο δὲ γυῖα.</p>
        <p><a>7.17</a> τοὺς δ' ὡς οὖν ἐνόησε θεὰ γλαυκῶπις Ἀθήνη</p>
        <p><a>7.18</a> Ἀργείους ὀλέκοντας ἐνὶ κρατερῇ ὑσμίνῃ,</p>
        <p><a>7.19</a> βῆ ῥα κατ' Οὐλύμποιο καρήνων ἀΐξασα</p>
        <p><a>7.20</a> Ἴλιον εἰς ἱερήν: τῇ δ' ἀντίος ὄρνυτ' Ἀπόλλων</p>
        <p><a>7.21</a> Περγάμου ἐκκατιδών, Τρώεσσι δὲ βούλετο νίκην:</p>
        <p><a>7.22</a> ἀλλήλοισι δὲ τώ γε συναντέσθην παρὰ φηγῷ.</p>
        <p><a>7.23</a> τὴν πρότερος προσέειπεν ἄναξ Διὸς υἱὸς Ἀπόλλων:</p>
        <p><a>7.24</a> τίπτε σὺ δ' αὖ μεμαυῖα Διὸς θύγατερ μεγάλοιο</p>
        <p><a>7.25</a> ἦλθες ἀπ' Οὐλύμποιο, μέγας δέ σε θυμὸς ἀνῆκεν;</p>
        <p><a>7.26</a> ἦ ἵνα δὴ Δαναοῖσι μάχης ἑτεραλκέα νίκην</p>
        <p><a>7.27</a> δῷς; ἐπεὶ οὔ τι Τρῶας ἀπολλυμένους ἐλεαίρεις.</p>
        <p><a>7.28</a> ἀλλ' εἴ μοί τι πίθοιο τό κεν πολὺ κέρδιον εἴη:</p>
        <p><a>7.29</a> νῦν μὲν παύσωμεν πόλεμον καὶ δηϊοτῆτα</p>
        <p><a>7.30</a> σήμερον: ὕστερον αὖτε μαχήσοντ' εἰς ὅ κε τέκμωρ</p>
        <p><a>7.31</a> Ἰλίου εὕρωσιν, ἐπεὶ ὣς φίλον ἔπλετο θυμῷ</p>
        <p><a>7.32</a> ὑμῖν ἀθανάτῃσι, διαπραθέειν τόδε ἄστυ.</p>
        <p><a>7.33</a> τὸν δ' αὖτε προσέειπε θεὰ γλαυκῶπις Ἀθήνη:</p>
        <p><a>7.34</a> ὧδ' ἔστω ἑκάεργε: τὰ γὰρ φρονέουσα καὶ αὐτὴ</p>
        <p><a>7.35</a> ἦλθον ἀπ' Οὐλύμποιο μετὰ Τρῶας καὶ Ἀχαιούς.</p>
        <p><a>7.36</a> ἀλλ' ἄγε πῶς μέμονας πόλεμον καταπαυσέμεν ἀνδρῶν;</p>
        <p><a>7.37</a> τὴν δ' αὖτε προσέειπεν ἄναξ Διὸς υἱὸς Ἀπόλλων:</p>
        <p><a>7.38</a> Ἕκτορος ὄρσωμεν κρατερὸν μένος ἱπποδάμοιο,</p>
        <p><a>7.39</a> ἤν τινά που Δαναῶν προκαλέσσεται οἰόθεν οἶος</p>
        <p><a>7.40</a> ἀντίβιον μαχέσασθαι ἐν αἰνῇ δηϊοτῆτι,</p>
        <p><a>7.41</a> οἳ δέ κ' ἀγασσάμενοι χαλκοκνήμιδες Ἀχαιοὶ</p>
        <p><a>7.42</a> οἶον ἐπόρσειαν πολεμίζειν Ἕκτορι δίῳ.</p>
        <p><a>7.43</a> ὣς ἔφατ', οὐδ' ἀπίθησε θεὰ γλαυκῶπις Ἀθήνη.</p>
        <p><a>7.44</a> τῶν δ' Ἕλενος Πριάμοιο φίλος παῖς σύνθετο θυμῷ</p>
        <p><a>7.45</a> βουλήν, ἥ ῥα θεοῖσιν ἐφήνδανε μητιόωσι:</p>
        <p><a>7.46</a> στῆ δὲ παρ' Ἕκτορ' ἰὼν καί μιν πρὸς μῦθον ἔειπεν:</p>
        <p><a>7.47</a> Ἕκτορ υἱὲ Πριάμοιο Διὶ μῆτιν ἀτάλαντε</p>
        <p><a>7.48</a> ἦ ῥά νύ μοί τι πίθοιο, κασίγνητος δέ τοί εἰμι:</p>
        <p><a>7.49</a> ἄλλους μὲν κάθισον Τρῶας καὶ πάντας Ἀχαιούς,</p>
        <p><a>7.50</a> αὐτὸς δὲ προκάλεσσαι Ἀχαιῶν ὅς τις ἄριστος</p>
        <p><a>7.51</a> ἀντίβιον μαχέσασθαι ἐν αἰνῇ δηϊοτῆτι:</p>
        <p><a>7.52</a> οὐ γάρ πώ τοι μοῖρα θανεῖν καὶ πότμον ἐπισπεῖν:</p>
        <p><a>7.53</a> ὣς γὰρ ἐγὼ ὄπ' ἄκουσα θεῶν αἰειγενετάων.</p>
        <p><a>7.54</a> ὣς ἔφαθ', Ἕκτωρ δ' αὖτε χάρη μέγα μῦθον ἀκούσας,</p>
        <p><a>7.55</a> καί ῥ' ἐς μέσσον ἰὼν Τρώων ἀνέεργε φάλαγγας,</p>
        <p><a>7.56</a> μέσσου δουρὸς ἑλών: οἳ δ' ἱδρύνθησαν ἅπαντες.</p>
        <p><a>7.57</a> κὰδ δ' Ἀγαμέμνων εἷσεν ἐϋκνήμιδας Ἀχαιούς:</p>
        <p><a>7.58</a> κὰδ δ' ἄρ' Ἀθηναίη τε καὶ ἀργυρότοξος Ἀπόλλων</p>
        <p><a>7.59</a> ἑζέσθην ὄρνισιν ἐοικότες αἰγυπιοῖσι</p>
        <p><a>7.60</a> φηγῷ ἐφ' ὑψηλῇ πατρὸς Διὸς αἰγιόχοιο</p>
        <p><a>7.61</a> ἀνδράσι τερπόμενοι: τῶν δὲ στίχες εἵατο πυκναὶ</p>
        <p><a>7.62</a> ἀσπίσι καὶ κορύθεσσι καὶ ἔγχεσι πεφρικυῖαι.</p>
        <p><a>7.63</a> οἵη δὲ Ζεφύροιο ἐχεύατο πόντον ἔπι φρὶξ</p>
        <p><a>7.64</a> ὀρνυμένοιο νέον, μελάνει δέ τε πόντος ὑπ' αὐτῆς,</p>
        <p><a>7.65</a> τοῖαι ἄρα στίχες εἵατ' Ἀχαιῶν τε Τρώων τε</p>
        <p><a>7.66</a> ἐν πεδίῳ: Ἕκτωρ δὲ μετ' ἀμφοτέροισιν ἔειπε:</p>
        <p><a>7.67</a> κέκλυτέ μευ Τρῶες καὶ ἐϋκνήμιδες Ἀχαιοὶ</p>
        <p><a>7.68</a> ὄφρ' εἴπω τά με θυμὸς ἐνὶ στήθεσσι κελεύει.</p>
        <p><a>7.69</a> ὅρκια μὲν Κρονίδης ὑψίζυγος οὐκ ἐτέλεσσεν,</p>
        <p><a>7.70</a> ἀλλὰ κακὰ φρονέων τεκμαίρεται ἀμφοτέροισιν</p>
        <p><a>7.71</a> εἰς ὅ κεν ἢ ὑμεῖς Τροίην εὔπυργον ἕλητε</p>
        <p><a>7.72</a> ἢ αὐτοὶ παρὰ νηυσὶ δαμείετε ποντοπόροισιν.</p>
        <p><a>7.73</a> ὑμῖν δ' ἐν γὰρ ἔασιν ἀριστῆες Παναχαιῶν:</p>
        <p><a>7.74</a> τῶν νῦν ὅν τινα θυμὸς ἐμοὶ μαχέσασθαι ἀνώγει</p>
        <p><a>7.75</a> δεῦρ' ἴτω ἐκ πάντων πρόμος ἔμμεναι Ἕκτορι δίῳ.</p>
        <p><a>7.76</a> ὧδε δὲ μυθέομαι, Ζεὺς δ' ἄμμ' ἐπιμάρτυρος ἔστω:</p>
        <p><a>7.77</a> εἰ μέν κεν ἐμὲ κεῖνος ἕλῃ ταναήκεϊ χαλκῷ,</p>
        <p><a>7.78</a> τεύχεα συλήσας φερέτω κοίλας ἐπὶ νῆας,</p>
        <p><a>7.79</a> σῶμα δὲ οἴκαδ' ἐμὸν δόμεναι πάλιν, ὄφρα πυρός με</p>
        <p><a>7.80</a> Τρῶες καὶ Τρώων ἄλοχοι λελάχωσι θανόντα.</p>
        <p><a>7.81</a> εἰ δέ κ' ἐγὼ τὸν ἕλω, δώῃ δέ μοι εὖχος Ἀπόλλων,</p>
        <p><a>7.82</a> τεύχεα σύλησας οἴσω προτὶ Ἴλιον ἱρήν,</p>
        <p><a>7.83</a> καὶ κρεμόω προτὶ νηὸν Ἀπόλλωνος ἑκάτοιο,</p>
        <p><a>7.84</a> τὸν δὲ νέκυν ἐπὶ νῆας ἐϋσσέλμους ἀποδώσω,</p>
        <p><a>7.85</a> ὄφρά ἑ ταρχύσωσι κάρη κομόωντες Ἀχαιοί,</p>
        <p><a>7.86</a> σῆμά τέ οἱ χεύωσιν ἐπὶ πλατεῖ Ἑλλησπόντῳ.</p>
        <p><a>7.87</a> καί ποτέ τις εἴπῃσι καὶ ὀψιγόνων ἀνθρώπων</p>
        <p><a>7.88</a> νηῒ πολυκλήϊδι πλέων ἐπὶ οἴνοπα πόντον:</p>
        <p><a>7.89</a> ἀνδρὸς μὲν τόδε σῆμα πάλαι κατατεθνηῶτος,</p>
        <p><a>7.90</a> ὅν ποτ' ἀριστεύοντα κατέκτανε φαίδιμος Ἕκτωρ.</p>
        <p><a>7.91</a> ὥς ποτέ τις ἐρέει: τὸ δ' ἐμὸν κλέος οὔ ποτ' ὀλεῖται.</p>
        <p><a>7.92</a> ὣς ἔφαθ', οἱ δ' ἄρα πάντες ἀκὴν ἐγένοντο σιωπῇ:</p>
        <p><a>7.93</a> αἴδεσθεν μὲν ἀνήνασθαι, δεῖσαν δ' ὑποδέχθαι:</p>
        <p><a>7.94</a> ὀψὲ δὲ δὴ Μενέλαος ἀνίστατο καὶ μετέειπε</p>
        <p><a>7.95</a> νείκει ὀνειδίζων, μέγα δὲ στεναχίζετο θυμῷ:</p>
        <p><a>7.96</a> ὤ μοι ἀπειλητῆρες Ἀχαιΐδες οὐκέτ' Ἀχαιοί:</p>
        <p><a>7.97</a> ἦ μὲν δὴ λώβη τάδε γ' ἔσσεται αἰνόθεν αἰνῶς</p>
        <p><a>7.98</a> εἰ μή τις Δαναῶν νῦν Ἕκτορος ἀντίος εἶσιν.</p>
        <p><a>7.99</a> ἀλλ' ὑμεῖς μὲν πάντες ὕδωρ καὶ γαῖα γένοισθε</p>
        <p><a>7.100</a> ἥμενοι αὖθι ἕκαστοι ἀκήριοι ἀκλεὲς αὔτως:</p>
        <p><a>7.101</a> τῷδε δ' ἐγὼν αὐτὸς θωρήξομαι: αὐτὰρ ὕπερθε</p>
        <p><a>7.102</a> νίκης πείρατ' ἔχονται ἐν ἀθανάτοισι θεοῖσιν.</p>
        <p><a>7.103</a> ὣς ἄρα φωνήσας κατεδύσετο τεύχεα καλά.</p>
        <p><a>7.104</a> ἔνθά κέ τοι Μενέλαε φάνη βιότοιο τελευτὴ</p>
        <p><a>7.105</a> Ἕκτορος ἐν παλάμῃσιν, ἐπεὶ πολὺ φέρτερος ἦεν,</p>
        <p><a>7.106</a> εἰ μὴ ἀναΐξαντες ἕλον βασιλῆες Ἀχαιῶν,</p>
        <p><a>7.107</a> αὐτός τ' Ἀτρεΐδης εὐρὺ κρείων Ἀγαμέμνων</p>
        <p><a>7.108</a> δεξιτερῆς ἕλε χειρὸς ἔπος τ' ἔφατ' ἔκ τ' ὀνόμαζεν:</p>
        <p><a>7.109</a> ἀφραίνεις Μενέλαε διοτρεφές, οὐδέ τί σε χρὴ</p>
        <p><a>7.110</a> ταύτης ἀφροσύνης: ἀνὰ δὲ σχέο κηδόμενός περ,</p>
        <p><a>7.111</a> μηδ' ἔθελ' ἐξ ἔριδος σεῦ ἀμείνονι φωτὶ μάχεσθαι</p>
        <p><a>7.112</a> Ἕκτορι Πριαμίδῃ, τόν τε στυγέουσι καὶ ἄλλοι.</p>
        <p><a>7.113</a> καὶ δ' Ἀχιλεὺς τούτῳ γε μάχῃ ἔνι κυδιανείρῃ</p>
        <p><a>7.114</a> ἔρριγ' ἀντιβολῆσαι, ὅ περ σέο πολλὸν ἀμείνων.</p>
        <p><a>7.115</a> ἀλλὰ σὺ μὲν νῦν ἵζευ ἰὼν μετὰ ἔθνος ἑταίρων,</p>
        <p><a>7.116</a> τούτῳ δὲ πρόμον ἄλλον ἀναστήσουσιν Ἀχαιοί.</p>
        <p><a>7.117</a> εἴ περ ἀδειής τ' ἐστὶ καὶ εἰ μόθου ἔστ' ἀκόρητος,</p>
        <p><a>7.118</a> φημί μιν ἀσπασίως γόνυ κάμψειν, αἴ κε φύγῃσι</p>
        <p><a>7.119</a> δηΐου ἐκ πολέμοιο καὶ αἰνῆς δηϊοτῆτος.</p>
        <p><a>7.120</a> ὣς εἰπὼν παρέπεισεν ἀδελφειοῦ φρένας ἥρως</p>
        <p><a>7.121</a> αἴσιμα παρειπών, ὃ δ' ἐπείθετο: τοῦ μὲν ἔπειτα</p>
        <p><a>7.122</a> γηθόσυνοι θεράποντες ἀπ' ὤμων τεύχε' ἕλοντο:</p>
        <p><a>7.123</a> Νέστωρ δ' Ἀργείοισιν ἀνίστατο καὶ μετέειπεν:</p>
        <p><a>7.124</a> ὢ πόποι ἦ μέγα πένθος Ἀχαιΐδα γαῖαν ἱκάνει.</p>
        <p><a>7.125</a> ἦ κε μέγ' οἰμώξειε γέρων ἱππηλάτα Πηλεὺς</p>
        <p><a>7.126</a> ἐσθλὸς Μυρμιδόνων βουληφόρος ἠδ' ἀγορητής,</p>
        <p><a>7.127</a> ὅς ποτέ μ' εἰρόμενος μέγ' ἐγήθεεν ᾧ ἐνὶ οἴκῳ</p>
        <p><a>7.128</a> πάντων Ἀργείων ἐρέων γενεήν τε τόκον τε.</p>
        <p><a>7.129</a> τοὺς νῦν εἰ πτώσσοντας ὑφ' Ἕκτορι πάντας ἀκούσαι,</p>
        <p><a>7.130</a> πολλά κεν ἀθανάτοισι φίλας ἀνὰ χεῖρας ἀείραι</p>
        <p><a>7.131</a> θυμὸν ἀπὸ μελέων δῦναι δόμον Ἄϊδος εἴσω.</p>
        <p><a>7.132</a> αἲ γὰρ Ζεῦ τε πάτερ καὶ Ἀθηναίη καὶ Ἄπολλον</p>
        <p><a>7.133</a> ἡβῷμ' ὡς ὅτ' ἐπ' ὠκυρόῳ Κελάδοντι μάχοντο</p>
        <p><a>7.134</a> ἀγρόμενοι Πύλιοί τε καὶ Ἀρκάδες ἐγχεσίμωροι</p>
        <p><a>7.135</a> Φειᾶς πὰρ τείχεσσιν Ἰαρδάνου ἀμφὶ ῥέεθρα.</p>
        <p><a>7.136</a> τοῖσι δ' Ἐρευθαλίων πρόμος ἵστατο ἰσόθεος φὼς</p>
        <p><a>7.137</a> τεύχε' ἔχων ὤμοισιν Ἀρηϊθόοιο ἄνακτος</p>
        <p><a>7.138</a> δίου Ἀρηϊθόου, τὸν ἐπίκλησιν κορυνήτην</p>
        <p><a>7.139</a> ἄνδρες κίκλησκον καλλίζωνοί τε γυναῖκες</p>
        <p><a>7.140</a> οὕνεκ' ἄρ' οὐ τόξοισι μαχέσκετο δουρί τε μακρῷ,</p>
        <p><a>7.141</a> ἀλλὰ σιδηρείῃ κορύνῃ ῥήγνυσκε φάλαγγας.</p>
        <p><a>7.142</a> τὸν Λυκόοργος ἔπεφνε δόλῳ, οὔ τι κράτεΐ γε,</p>
        <p><a>7.143</a> στεινωπῷ ἐν ὁδῷ ὅθ' ἄρ' οὐ κορύνη οἱ ὄλεθρον</p>
        <p><a>7.144</a> χραῖσμε σιδηρείη: πρὶν γὰρ Λυκόοργος ὑποφθὰς</p>
        <p><a>7.145</a> δουρὶ μέσον περόνησεν, ὃ δ' ὕπτιος οὔδει ἐρείσθη:</p>
        <p><a>7.146</a> τεύχεα δ' ἐξενάριξε, τά οἱ πόρε χάλκεος Ἄρης.</p>
        <p><a>7.147</a> καὶ τὰ μὲν αὐτὸς ἔπειτα φόρει μετὰ μῶλον Ἄρηος:</p>
        <p><a>7.148</a> αὐτὰρ ἐπεὶ Λυκόοργος ἐνὶ μεγάροισιν ἐγήρα,</p>
        <p><a>7.149</a> δῶκε δ' Ἐρευθαλίωνι φίλῳ θεράποντι φορῆναι:</p>
        <p><a>7.150</a> τοῦ ὅ γε τεύχε' ἔχων προκαλίζετο πάντας ἀρίστους.</p>
        <p><a>7.151</a> οἳ δὲ μάλ' ἐτρόμεον καὶ ἐδείδισαν, οὐδέ τις ἔτλη:</p>
        <p><a>7.152</a> ἀλλ' ἐμὲ θυμὸς ἀνῆκε πολυτλήμων πολεμίζειν</p>
        <p><a>7.153</a> θάρσεϊ ᾧ: γενεῇ δὲ νεώτατος ἔσκον ἁπάντων:</p>
        <p><a>7.154</a> καὶ μαχόμην οἱ ἐγώ, δῶκεν δέ μοι εὖχος Ἀθήνη.</p>
        <p><a>7.155</a> τὸν δὴ μήκιστον καὶ κάρτιστον κτάνον ἄνδρα:</p>
        <p><a>7.156</a> πολλὸς γάρ τις ἔκειτο παρήορος ἔνθα καὶ ἔνθα.</p>
        <p><a>7.157</a> εἴθ' ὣς ἡβώοιμι, βίη δέ μοι ἔμπεδος εἴη:</p>
        <p><a>7.158</a> τώ κε τάχ' ἀντήσειε μάχης κορυθαίολος Ἕκτωρ.</p>
        <p><a>7.159</a> ὑμέων δ' οἵ περ ἔασιν ἀριστῆες Παναχαιῶν</p>
        <p><a>7.160</a> οὐδ' οἳ προφρονέως μέμαθ' Ἕκτορος ἀντίον ἐλθεῖν.</p>
        <p><a>7.161</a> ὣς νείκεσσ' ὃ γέρων, οἳ δ' ἐννέα πάντες ἀνέσταν.</p>
        <p><a>7.162</a> ὦρτο πολὺ πρῶτος μὲν ἄναξ ἀνδρῶν Ἀγαμέμνων,</p>
        <p><a>7.163</a> τῷ δ' ἐπὶ Τυδεΐδης ὦρτο κρατερὸς Διομήδης,</p>
        <p><a>7.164</a> τοῖσι δ' ἐπ' Αἴαντες θοῦριν ἐπιειμένοι ἀλκήν,</p>
        <p><a>7.165</a> τοῖσι δ' ἐπ' Ἰδομενεὺς καὶ ὀπάων Ἰδομενῆος</p>
        <p><a>7.166</a> Μηριόνης ἀτάλαντος Ἐνυαλίῳ ἀνδρειφόντῃ,</p>
        <p><a>7.167</a> τοῖσι δ' ἐπ' Εὐρύπυλος Εὐαίμονος ἀγλαὸς υἱός,</p>
        <p><a>7.168</a> ἂν δὲ Θόας Ἀνδραιμονίδης καὶ δῖος Ὀδυσσεύς:</p>
        <p><a>7.169</a> πάντες ἄρ' οἵ γ' ἔθελον πολεμίζειν Ἕκτορι δίῳ.</p>
        <p><a>7.170</a> τοῖς δ' αὖτις μετέειπε Γερήνιος ἱππότα Νέστωρ:</p>
        <p><a>7.171</a> κλήρῳ νῦν πεπάλασθε διαμπερὲς ὅς κε λάχῃσιν:</p>
        <p><a>7.172</a> οὗτος γὰρ δὴ ὀνήσει ἐϋκνήμιδας Ἀχαιούς,</p>
        <p><a>7.173</a> καὶ δ' αὐτὸς ὃν θυμὸν ὀνήσεται αἴ κε φύγῃσι</p>
        <p><a>7.174</a> δηΐου ἐκ πολέμοιο καὶ αἰνῆς δηϊοτῆτος.</p>
        <p><a>7.175</a> ὣς ἔφαθ', οἳ δὲ κλῆρον ἐσημήναντο ἕκαστος,</p>
        <p><a>7.176</a> ἐν δ' ἔβαλον κυνέῃ Ἀγαμέμνονος Ἀτρεΐδαο.</p>
        <p><a>7.177</a> λαοὶ δ' ἠρήσαντο, θεοῖσι δὲ χεῖρας ἀνέσχον:</p>
        <p><a>7.178</a> ὧδε δέ τις εἴπεσκεν ἰδὼν εἰς οὐρανὸν εὐρύν:</p>
        <p><a>7.179</a> Ζεῦ πάτερ ἢ Αἴαντα λαχεῖν, ἢ Τυδέος υἱόν,</p>
        <p><a>7.180</a> ἢ αὐτὸν βασιλῆα πολυχρύσοιο Μυκήνης.</p>
        <p><a>7.181</a> ὣς ἄρ' ἔφαν, πάλλεν δὲ Γερήνιος ἱππότα Νέστωρ,</p>
        <p><a>7.182</a> ἐκ δ' ἔθορε κλῆρος κυνέης ὃν ἄρ' ἤθελον αὐτοὶ</p>
        <p><a>7.183</a> Αἴαντος: κῆρυξ δὲ φέρων ἀν' ὅμιλον ἁπάντῃ</p>
        <p><a>7.184</a> δεῖξ' ἐνδέξια πᾶσιν ἀριστήεσσιν Ἀχαιῶν.</p>
        <p><a>7.185</a> οἳ δ' οὐ γιγνώσκοντες ἀπηνήναντο ἕκαστος.</p>
        <p><a>7.186</a> ἀλλ' ὅτε δὴ τὸν ἵκανε φέρων ἀν' ὅμιλον ἁπάντῃ</p>
        <p><a>7.187</a> ὅς μιν ἐπιγράψας κυνέῃ βάλε φαίδιμος Αἴας,</p>
        <p><a>7.188</a> ἤτοι ὑπέσχεθε χεῖρ', ὃ δ' ἄρ' ἔμβαλεν ἄγχι παραστάς,</p>
        <p><a>7.189</a> γνῶ δὲ κλήρου σῆμα ἰδών, γήθησε δὲ θυμῷ.</p>
        <p><a>7.190</a> τὸν μὲν πὰρ πόδ' ἑὸν χαμάδις βάλε φώνησέν τε:</p>
        <p><a>7.191</a> ὦ φίλοι ἤτοι κλῆρος ἐμός, χαίρω δὲ καὶ αὐτὸς</p>
        <p><a>7.192</a> θυμῷ, ἐπεὶ δοκέω νικησέμεν Ἕκτορα δῖον.</p>
        <p><a>7.193</a> ἀλλ' ἄγετ' ὄφρ' ἂν ἐγὼ πολεμήϊα τεύχεα δύω,</p>
        <p><a>7.194</a> τόφρ' ὑμεῖς εὔχεσθε Διὶ Κρονίωνι ἄνακτι</p>
        <p><a>7.195</a> σιγῇ ἐφ' ὑμείων ἵνα μὴ Τρῶές γε πύθωνται,</p>
        <p><a>7.196</a> ἠὲ καὶ ἀμφαδίην, ἐπεὶ οὔ τινα δείδιμεν ἔμπης:</p>
        <p><a>7.197</a> οὐ γάρ τίς με βίῃ γε ἑκὼν ἀέκοντα δίηται</p>
        <p><a>7.198</a> οὐδέ τι ἰδρείῃ, ἐπεὶ οὐδ' ἐμὲ νήϊδά γ' οὕτως</p>
        <p><a>7.199</a> ἔλπομαι ἐν Σαλαμῖνι γενέσθαι τε τραφέμεν τε.</p>
        <p><a>7.200</a> ὣς ἔφαθ', οἳ δ' εὔχοντο Διὶ Κρονίωνι ἄνακτι:</p>
        <p><a>7.201</a> ὧδε δέ τις εἴπεσκεν ἰδὼν εἰς οὐρανὸν εὐρύν:</p>
        <p><a>7.202</a> Ζεῦ πάτερ Ἴδηθεν μεδέων κύδιστε μέγιστε</p>
        <p><a>7.203</a> δὸς νίκην Αἴαντι καὶ ἀγλαὸν εὖχος ἀρέσθαι:</p>
        <p><a>7.204</a> εἰ δὲ καὶ Ἕκτορά περ φιλέεις καὶ κήδεαι αὐτοῦ,</p>
        <p><a>7.205</a> ἴσην ἀμφοτέροισι βίην καὶ κῦδος ὄπασσον.</p>
        <p><a>7.206</a> ὣς ἄρ' ἔφαν, Αἴας δὲ κορύσσετο νώροπι χαλκῷ.</p>
        <p><a>7.207</a> αὐτὰρ ἐπεὶ δὴ πάντα περὶ χροῒ ἕσσατο τεύχεα,</p>
        <p><a>7.208</a> σεύατ' ἔπειθ' οἷός τε πελώριος ἔρχεται Ἄρης,</p>
        <p><a>7.209</a> ὅς τ' εἶσιν πόλεμον δὲ μετ' ἀνέρας οὕς τε Κρονίων</p>
        <p><a>7.210</a> θυμοβόρου ἔριδος μένεϊ ξυνέηκε μάχεσθαι.</p>
        <p><a>7.211</a> τοῖος ἄρ' Αἴας ὦρτο πελώριος ἕρκος Ἀχαιῶν</p>
        <p><a>7.212</a> μειδιόων βλοσυροῖσι προσώπασι: νέρθε δὲ ποσσὶν</p>
        <p><a>7.213</a> ἤϊε μακρὰ βιβάς, κραδάων δολιχόσκιον ἔγχος.</p>
        <p><a>7.214</a> τὸν δὲ καὶ Ἀργεῖοι μὲν ἐγήθεον εἰσορόωντες,</p>
        <p><a>7.215</a> Τρῶας δὲ τρόμος αἰνὸς ὑπήλυθε γυῖα ἕκαστον,</p>
        <p><a>7.216</a> Ἕκτορί τ' αὐτῷ θυμὸς ἐνὶ στήθεσσι πάτασσεν:</p>
        <p><a>7.217</a> ἀλλ' οὔ πως ἔτι εἶχεν ὑποτρέσαι οὐδ' ἀναδῦναι</p>
        <p><a>7.218</a> ἂψ λαῶν ἐς ὅμιλον, ἐπεὶ προκαλέσσατο χάρμῃ.</p>
        <p><a>7.219</a> Αἴας δ' ἐγγύθεν ἦλθε φέρων σάκος ἠΰτε πύργον</p>
        <p><a>7.220</a> χάλκεον ἑπταβόειον, ὅ οἱ Τυχίος κάμε τεύχων</p>
        <p><a>7.221</a> σκυτοτόμων ὄχ' ἄριστος Ὕλῃ ἔνι οἰκία ναίων,</p>
        <p><a>7.222</a> ὅς οἱ ἐποίησεν σάκος αἰόλον ἑπταβόειον</p>
        <p><a>7.223</a> ταύρων ζατρεφέων, ἐπὶ δ' ὄγδοον ἤλασε χαλκόν.</p>
        <p><a>7.224</a> τὸ πρόσθε στέρνοιο φέρων Τελαμώνιος Αἴας</p>
        <p><a>7.225</a> στῆ ῥα μάλ' Ἕκτορος ἐγγύς, ἀπειλήσας δὲ προσηύδα:</p>
        <p><a>7.226</a> Ἕκτορ νῦν μὲν δὴ σάφα εἴσεαι οἰόθεν οἶος</p>
        <p><a>7.227</a> οἷοι καὶ Δαναοῖσιν ἀριστῆες μετέασι</p>
        <p><a>7.228</a> καὶ μετ' Ἀχιλλῆα ῥηξήνορα θυμολέοντα.</p>
        <p><a>7.229</a> ἀλλ' ὃ μὲν ἐν νήεσσι κορωνίσι ποντοπόροισι</p>
        <p><a>7.230</a> κεῖτ' ἀπομηνίσας Ἀγαμέμνονι ποιμένι λαῶν:</p>
        <p><a>7.231</a> ἡμεῖς δ' εἰμὲν τοῖοι οἳ ἂν σέθεν ἀντιάσαιμεν</p>
        <p><a>7.232</a> καὶ πολέες: ἀλλ' ἄρχε μάχης ἠδὲ πτολέμοιο.</p>
        <p><a>7.233</a> τὸν δ' αὖτε προσέειπε μέγας κορυθαίολος Ἕκτωρ:</p>
        <p><a>7.234</a> Αἶαν διογενὲς Τελαμώνιε κοίρανε λαῶν</p>
        <p><a>7.235</a> μή τί μευ ἠΰτε παιδὸς ἀφαυροῦ πειρήτιζε</p>
        <p><a>7.236</a> ἠὲ γυναικός, ἣ οὐκ οἶδεν πολεμήϊα ἔργα.</p>
        <p><a>7.237</a> αὐτὰρ ἐγὼν εὖ οἶδα μάχας τ' ἀνδροκτασίας τε:</p>
        <p><a>7.238</a> οἶδ' ἐπὶ δεξιά, οἶδ' ἐπ' ἀριστερὰ νωμῆσαι βῶν</p>
        <p><a>7.239</a> ἀζαλέην, τό μοι ἔστι ταλαύρινον πολεμίζειν:</p>
        <p><a>7.240</a> οἶδα δ' ἐπαΐξαι μόθον ἵππων ὠκειάων:</p>
        <p><a>7.241</a> οἶδα δ' ἐνὶ σταδίῃ δηΐῳ μέλπεσθαι Ἄρηϊ.</p>
        <p><a>7.242</a> ἀλλ' οὐ γάρ σ' ἐθέλω βαλέειν τοιοῦτον ἐόντα</p>
        <p><a>7.243</a> λάθρῃ ὀπιπεύσας, ἀλλ' ἀμφαδόν, αἴ κε τύχωμι.</p>
        <p><a>7.244</a> ἦ ῥα, καὶ ἀμπεπαλὼν προΐει δολιχόσκιον ἔγχος,</p>
        <p><a>7.245</a> καὶ βάλεν Αἴαντος δεινὸν σάκος ἑπταβόειον</p>
        <p><a>7.246</a> ἀκρότατον κατὰ χαλκόν, ὃς ὄγδοος ἦεν ἐπ' αὐτῷ.</p>
        <p><a>7.247</a> ἓξ δὲ διὰ πτύχας ἦλθε δαΐζων χαλκὸς ἀτειρής,</p>
        <p><a>7.248</a> ἐν τῇ δ' ἑβδομάτῃ ῥινῷ σχέτο: δεύτερος αὖτε</p>
        <p><a>7.249</a> Αἴας διογενὴς προΐει δολιχόσκιον ἔγχος,</p>
        <p><a>7.250</a> καὶ βάλε Πριαμίδαο κατ' ἀσπίδα πάντοσ' ἐΐσην.</p>
        <p><a>7.251</a> διὰ μὲν ἀσπίδος ἦλθε φαεινῆς ὄβριμον ἔγχος,</p>
        <p><a>7.252</a> καὶ διὰ θώρηκος πολυδαιδάλου ἠρήρειστο:</p>
        <p><a>7.253</a> ἀντικρὺ δὲ παραὶ λαπάρην διάμησε χιτῶνα</p>
        <p><a>7.254</a> ἔγχος: ὃ δ' ἐκλίνθη καὶ ἀλεύατο κῆρα μέλαιναν.</p>
        <p><a>7.255</a> τὼ δ' ἐκσπασσαμένω δολίχ' ἔγχεα χερσὶν ἅμ' ἄμφω</p>
        <p><a>7.256</a> σύν ῥ' ἔπεσον λείουσιν ἐοικότες ὠμοφάγοισιν</p>
        <p><a>7.257</a> ἢ συσὶ κάπροισιν, τῶν τε σθένος οὐκ ἀλαπαδνόν.</p>
        <p><a>7.258</a> Πριαμίδης μὲν ἔπειτα μέσον σάκος οὔτασε δουρί,</p>
        <p><a>7.259</a> οὐδ' ἔρρηξεν χαλκός, ἀνεγνάμφθη δέ οἱ αἰχμή.</p>
        <p><a>7.260</a> Αἴας δ' ἀσπίδα νύξεν ἐπάλμενος: ἣ δὲ διαπρὸ</p>
        <p><a>7.261</a> ἤλυθεν ἐγχείη, στυφέλιξε δέ μιν μεμαῶτα,</p>
        <p><a>7.262</a> τμήδην δ' αὐχέν' ἐπῆλθε, μέλαν δ' ἀνεκήκιεν αἷμα,</p>
        <p><a>7.263</a> ἀλλ' οὐδ' ὧς ἀπέληγε μάχης κορυθαίολος Ἕκτωρ,</p>
        <p><a>7.264</a> ἀλλ' ἀναχασσάμενος λίθον εἵλετο χειρὶ παχείῃ</p>
        <p><a>7.265</a> κείμενον ἐν πεδίῳ μέλανα τρηχύν τε μέγαν τε:</p>
        <p><a>7.266</a> τῷ βάλεν Αἴαντος δεινὸν σάκος ἑπταβόειον</p>
        <p><a>7.267</a> μέσσον ἐπομφάλιον: περιήχησεν δ' ἄρα χαλκός.</p>
        <p><a>7.268</a> δεύτερος αὖτ' Αἴας πολὺ μείζονα λᾶαν ἀείρας</p>
        <p><a>7.269</a> ἧκ' ἐπιδινήσας, ἐπέρεισε δὲ ἶν' ἀπέλεθρον,</p>
        <p><a>7.270</a> εἴσω δ' ἀσπίδ' ἔαξε βαλὼν μυλοειδέϊ πέτρῳ,</p>
        <p><a>7.271</a> βλάψε δέ οἱ φίλα γούναθ': ὃ δ' ὕπτιος ἐξετανύσθη</p>
        <p><a>7.272</a> ἀσπίδι ἐγχριμφθείς: τὸν δ' αἶψ' ὤρθωσεν Ἀπόλλων.</p>
        <p><a>7.273</a> καί νύ κε δὴ ξιφέεσσ' αὐτοσχεδὸν οὐτάζοντο,</p>
        <p><a>7.274</a> εἰ μὴ κήρυκες Διὸς ἄγγελοι ἠδὲ καὶ ἀνδρῶν</p>
        <p><a>7.275</a> ἦλθον, ὃ μὲν Τρώων, ὃ δ' Ἀχαιῶν χαλκοχιτώνων,</p>
        <p><a>7.276</a> Ταλθύβιός τε καὶ Ἰδαῖος πεπνυμένω ἄμφω:</p>
        <p><a>7.277</a> μέσσῳ δ' ἀμφοτέρων σκῆπτρα σχέθον, εἶπέ τε μῦθον</p>
        <p><a>7.278</a> κῆρυξ Ἰδαῖος πεπνυμένα μήδεα εἰδώς:</p>
        <p><a>7.279</a> μηκέτι παῖδε φίλω πολεμίζετε μηδὲ μάχεσθον:</p>
        <p><a>7.280</a> ἀμφοτέρω γὰρ σφῶϊ φιλεῖ νεφεληγερέτα Ζεύς,</p>
        <p><a>7.281</a> ἄμφω δ' αἰχμητά: τό γε δὴ καὶ ἴδμεν ἅπαντες.</p>
        <p><a>7.282</a> νὺξ δ' ἤδη τελέθει: ἀγαθὸν καὶ νυκτὶ πιθέσθαι.</p>
        <p><a>7.283</a> τὸν δ' ἀπαμειβόμενος προσέφη Τελαμώνιος Αἴας:</p>
        <p><a>7.284</a> Ἰδαῖ' Ἕκτορα ταῦτα κελεύετε μυθήσασθαι:</p>
        <p><a>7.285</a> αὐτὸς γὰρ χάρμῃ προκαλέσσατο πάντας ἀρίστους.</p>
        <p><a>7.286</a> ἀρχέτω: αὐτὰρ ἐγὼ μάλα πείσομαι ᾗ περ ἂν οὗτος.</p>
        <p><a>7.287</a> τὸν δ' αὖτε προσέειπε μέγας κορυθαίολος Ἕκτωρ:</p>
        <p><a>7.288</a> Αἶαν ἐπεί τοι δῶκε θεὸς μέγεθός τε βίην τε</p>
        <p><a>7.289</a> καὶ πινυτήν, περὶ δ' ἔγχει Ἀχαιῶν φέρτατός ἐσσι,</p>
        <p><a>7.290</a> νῦν μὲν παυσώμεσθα μάχης καὶ δηϊοτῆτος</p>
        <p><a>7.291</a> σήμερον: ὕστερον αὖτε μαχησόμεθ' εἰς ὅ κε δαίμων</p>
        <p><a>7.292</a> ἄμμε διακρίνῃ, δώῃ δ' ἑτέροισί γε νίκην.</p>
        <p><a>7.293</a> νὺξ δ' ἤδη τελέθει: ἀγαθὸν καὶ νυκτὶ πιθέσθαι,</p>
        <p><a>7.294</a> ὡς σύ τ' ἐϋφρήνῃς πάντας παρὰ νηυσὶν Ἀχαιούς,</p>
        <p><a>7.295</a> σούς τε μάλιστα ἔτας καὶ ἑταίρους, οἵ τοι ἔασιν:</p>
        <p><a>7.296</a> αὐτὰρ ἐγὼ κατὰ ἄστυ μέγα Πριάμοιο ἄνακτος</p>
        <p><a>7.297</a> Τρῶας ἐϋφρανέω καὶ Τρῳάδας ἑλκεσιπέπλους,</p>
        <p><a>7.298</a> αἵ τέ μοι εὐχόμεναι θεῖον δύσονται ἀγῶνα.</p>
        <p><a>7.299</a> δῶρα δ' ἄγ' ἀλλήλοισι περικλυτὰ δώομεν ἄμφω,</p>
        <p><a>7.300</a> ὄφρά τις ὧδ' εἴπῃσιν Ἀχαιῶν τε Τρώων τε:</p>
        <p><a>7.301</a> ἠμὲν ἐμαρνάσθην ἔριδος πέρι θυμοβόροιο,</p>
        <p><a>7.302</a> ἠδ' αὖτ' ἐν φιλότητι διέτμαγεν ἀρθμήσαντε.</p>
        <p><a>7.303</a> ὣς ἄρα φωνήσας δῶκε ξίφος ἀργυρόηλον</p>
        <p><a>7.304</a> σὺν κολεῷ τε φέρων καὶ ἐϋτμήτῳ τελαμῶνι:</p>
        <p><a>7.305</a> Αἴας δὲ ζωστῆρα δίδου φοίνικι φαεινόν.</p>
        <p><a>7.306</a> τὼ δὲ διακρινθέντε ὃ μὲν μετὰ λαὸν Ἀχαιῶν</p>
        <p><a>7.307</a> ἤϊ', ὃ δ' ἐς Τρώων ὅμαδον κίε: τοὶ δὲ χάρησαν,</p>
        <p><a>7.308</a> ὡς εἶδον ζωόν τε καὶ ἀρτεμέα προσιόντα,</p>
        <p><a>7.309</a> Αἴαντος προφυγόντα μένος καὶ χεῖρας ἀάπτους:</p>
        <p><a>7.310</a> καί ῥ' ἦγον προτὶ ἄστυ ἀελπτέοντες σόον εἶναι.</p>
        <p><a>7.311</a> Αἴαντ' αὖθ' ἑτέρωθεν ἐϋκνήμιδες Ἀχαιοὶ</p>
        <p><a>7.312</a> εἰς Ἀγαμέμνονα δῖον ἄγον κεχαρηότα νίκῃ.</p>
        <p><a>7.313</a> οἳ δ' ὅτε δὴ κλισίῃσιν ἐν Ἀτρεΐδαο γένοντο,</p>
        <p><a>7.314</a> τοῖσι δὲ βοῦν ἱέρευσεν ἄναξ ἀνδρῶν Ἀγαμέμνων</p>
        <p><a>7.315</a> ἄρσενα πενταέτηρον ὑπερμενέϊ Κρονίωνι.</p>
        <p><a>7.316</a> τὸν δέρον ἀμφί θ' ἕπον, καί μιν διέχευαν ἅπαντα,</p>
        <p><a>7.317</a> μίστυλλόν τ' ἄρ' ἐπισταμένως πεῖράν τ' ὀβελοῖσιν,</p>
        <p><a>7.318</a> ὄπτησάν τε περιφραδέως, ἐρύσαντό τε πάντα.</p>
        <p><a>7.319</a> αὐτὰρ ἐπεὶ παύσαντο πόνου τετύκοντό τε δαῖτα,</p>
        <p><a>7.320</a> δαίνυντ', οὐδέ τι θυμὸς ἐδεύετο δαιτὸς ἐΐσης:</p>
        <p><a>7.321</a> νώτοισιν δ' Αἴαντα διηνεκέεσσι γέραιρεν</p>
        <p><a>7.322</a> ἥρως Ἀτρεΐδης εὐρὺ κρείων Ἀγαμέμνων.</p>
        <p><a>7.323</a> αὐτὰρ ἐπεὶ πόσιος καὶ ἐδητύος ἐξ ἔρον ἕντο,</p>
        <p><a>7.324</a> τοῖς ὁ γέρων πάμπρωτος ὑφαίνειν ἤρχετο μῆτιν</p>
        <p><a>7.325</a> Νέστωρ, οὗ καὶ πρόσθεν ἀρίστη φαίνετο βουλή:</p>
        <p><a>7.326</a> ὅ σφιν ἐϋφρονέων ἀγορήσατο καὶ μετέειπεν:</p>
        <p><a>7.327</a> Ἀτρεΐδη τε καὶ ἄλλοι ἀριστῆες Παναχαιῶν,</p>
        <p><a>7.328</a> πολλοὶ γὰρ τεθνᾶσι κάρη κομόωντες Ἀχαιοί,</p>
        <p><a>7.329</a> τῶν νῦν αἷμα κελαινὸν ἐΰρροον ἀμφὶ Σκάμανδρον</p>
        <p><a>7.330</a> ἐσκέδασ' ὀξὺς Ἄρης, ψυχαὶ δ' Ἄϊδος δὲ κατῆλθον:</p>
        <p><a>7.331</a> τώ σε χρὴ πόλεμον μὲν ἅμ' ἠοῖ παῦσαι Ἀχαιῶν,</p>
        <p><a>7.332</a> αὐτοὶ δ' ἀγρόμενοι κυκλήσομεν ἐνθάδε νεκροὺς</p>
        <p><a>7.333</a> βουσὶ καὶ ἡμιόνοισιν: ἀτὰρ κατακήομεν αὐτοὺς</p>
        <p><a>7.334</a> τυτθὸν ἀπὸ πρὸ νεῶν, ὥς κ' ὀστέα παισὶν ἕκαστος</p>
        <p><a>7.335</a> οἴκαδ' ἄγῃ ὅτ' ἂν αὖτε νεώμεθα πατρίδα γαῖαν.</p>
        <p><a>7.336</a> τύμβον δ' ἀμφὶ πυρὴν ἕνα χεύομεν ἐξαγαγόντες</p>
        <p><a>7.337</a> ἄκριτον ἐκ πεδίου: ποτὶ δ' αὐτὸν δείμομεν ὦκα</p>
        <p><a>7.338</a> πύργους ὑψηλοὺς εἶλαρ νηῶν τε καὶ αὐτῶν.</p>
        <p><a>7.339</a> ἐν δ' αὐτοῖσι πύλας ποιήσομεν εὖ ἀραρυίας,</p>
        <p><a>7.340</a> ὄφρα δι' αὐτάων ἱππηλασίη ὁδὸς εἴη:</p>
        <p><a>7.341</a> ἔκτοσθεν δὲ βαθεῖαν ὀρύξομεν ἐγγύθι τάφρον,</p>
        <p><a>7.342</a> ἥ χ' ἵππον καὶ λαὸν ἐρυκάκοι ἀμφὶς ἐοῦσα,</p>
        <p><a>7.343</a> μή ποτ' ἐπιβρίσῃ πόλεμος Τρώων ἀγερώχων.</p>
        <p><a>7.344</a> ὣς ἔφαθ', οἳ δ' ἄρα πάντες ἐπῄνησαν βασιλῆες.</p>
        <p><a>7.345</a> Τρώων αὖτ' ἀγορὴ γένετ' Ἰλίου ἐν πόλει ἄκρῃ</p>
        <p><a>7.346</a> δεινὴ τετρηχυῖα, παρὰ Πριάμοιο θύρῃσι:</p>
        <p><a>7.347</a> τοῖσιν δ' Ἀντήνωρ πεπνυμένος ἦρχ' ἀγορεύειν:</p>
        <p><a>7.348</a> κέκλυτέ μευ Τρῶες καὶ Δάρδανοι ἠδ' ἐπίκουροι,</p>
        <p><a>7.349</a> ὄφρ' εἴπω τά με θυμὸς ἐνὶ στήθεσσι κελεύει.</p>
        <p><a>7.350</a> δεῦτ' ἄγετ' Ἀργείην Ἑλένην καὶ κτήμαθ' ἅμ' αὐτῇ</p>
        <p><a>7.351</a> δώομεν Ἀτρεΐδῃσιν ἄγειν: νῦν δ' ὅρκια πιστὰ</p>
        <p><a>7.352</a> ψευσάμενοι μαχόμεσθα: τὼ οὔ νύ τι κέρδιον ἡμῖν</p>
        <p><a>7.353</a> ἔλπομαι ἐκτελέεσθαι, ἵνα μὴ ῥέξομεν ὧδε.</p>
        <p><a>7.354</a> ἤτοι ὅ γ' ὣς εἰπὼν κατ' ἄρ' ἕζετο: τοῖσι δ' ἀνέστη</p>
        <p><a>7.355</a> δῖος Ἀλέξανδρος Ἑλένης πόσις ἠϋκόμοιο,</p>
        <p><a>7.356</a> ὅς μιν ἀμειβόμενος ἔπεα πτερόεντα προσηύδα:</p>
        <p><a>7.357</a> Ἀντῆνορ σὺ μὲν οὐκέτ' ἐμοὶ φίλα ταῦτ' ἀγορεύεις:</p>
        <p><a>7.358</a> οἶσθα καὶ ἄλλον μῦθον ἀμείνονα τοῦδε νοῆσαι.</p>
        <p><a>7.359</a> εἰ δ' ἐτεὸν δὴ τοῦτον ἀπὸ σπουδῆς ἀγορεύεις,</p>
        <p><a>7.360</a> ἐξ ἄρα δή τοι ἔπειτα θεοὶ φρένας ὤλεσαν αὐτοί.</p>
        <p><a>7.361</a> αὐτὰρ ἐγὼ Τρώεσσι μεθ' ἱπποδάμοις ἀγορεύσω:</p>
        <p><a>7.362</a> ἀντικρὺ δ' ἀπόφημι γυναῖκα μὲν οὐκ ἀποδώσω:</p>
        <p><a>7.363</a> κτήματα δ' ὅσσ' ἀγόμην ἐξ Ἄργεος ἡμέτερον δῶ</p>
        <p><a>7.364</a> πάντ' ἐθέλω δόμεναι καὶ οἴκοθεν ἄλλ' ἐπιθεῖναι.</p>
        <p><a>7.365</a> ἤτοι ὅ γ' ὣς εἰπὼν κατ' ἄρ' ἕζετο: τοῖσι δ' ἀνέστη</p>
        <p><a>7.366</a> Δαρδανίδης Πρίαμος, θεόφιν μήστωρ ἀτάλαντος,</p>
        <p><a>7.367</a> ὅ σφιν ἐϋφρονέων ἀγορήσατο καὶ μετέειπε:</p>
        <p><a>7.368</a> κέκλυτέ μευ Τρῶες καὶ Δάρδανοι ἠδ' ἐπίκουροι,</p>
        <p><a>7.369</a> ὄφρ' εἴπω τά με θυμὸς ἐνὶ στήθεσσι κελεύει.</p>
        <p><a>7.370</a> νῦν μὲν δόρπον ἕλεσθε κατὰ πτόλιν ὡς τὸ πάρος περ,</p>
        <p><a>7.371</a> καὶ φυλακῆς μνήσασθε καὶ ἐγρήγορθε ἕκαστος:</p>
        <p><a>7.372</a> ἠῶθεν δ' Ἰδαῖος ἴτω κοίλας ἐπὶ νῆας</p>
        <p><a>7.373</a> εἰπέμεν Ἀτρεΐδῃς Ἀγαμέμνονι καὶ Μενελάῳ</p>
        <p><a>7.374</a> μῦθον Ἀλεξάνδροιο, τοῦ εἵνεκα νεῖκος ὄρωρε:</p>
        <p><a>7.375</a> καὶ δὲ τόδ' εἰπέμεναι πυκινὸν ἔπος, αἴ κ' ἐθέλωσι</p>
        <p><a>7.376</a> παύσασθαι πολέμοιο δυσηχέος, εἰς ὅ κε νεκροὺς</p>
        <p><a>7.377</a> κήομεν: ὕστερον αὖτε μαχησόμεθ' εἰς ὅ κε δαίμων</p>
        <p><a>7.378</a> ἄμμε διακρίνῃ, δώῃ δ' ἑτέροισί γε νίκην.</p>
        <p><a>7.379</a> ὣς ἔφαθ', οἳ δ' ἄρα τοῦ μάλα μὲν κλύον ἠδ' ἐπίθοντο:</p>
        <p><a>7.380</a> δόρπον ἔπειθ' εἵλοντο κατὰ στρατὸν ἐν τελέεσσιν:</p>
        <p><a>7.381</a> ἠῶθεν δ' Ἰδαῖος ἔβη κοίλας ἐπὶ νῆας:</p>
        <p><a>7.382</a> τοὺς δ' εὗρ' εἰν ἀγορῇ Δαναοὺς θεράποντας Ἄρηος</p>
        <p><a>7.383</a> νηῒ πάρα πρύμνῃ Ἀγαμέμνονος: αὐτὰρ ὃ τοῖσι</p>
        <p><a>7.384</a> στὰς ἐν μέσσοισιν μετεφώνεεν ἠπύτα κῆρυξ:</p>
        <p><a>7.385</a> Ἀτρεΐδη τε καὶ ἄλλοι ἀριστῆες Παναχαιῶν</p>
        <p><a>7.386</a> ἠνώγει Πρίαμός τε καὶ ἄλλοι Τρῶες ἀγαυοὶ</p>
        <p><a>7.387</a> εἰπεῖν, αἴ κέ περ ὔμμι φίλον καὶ ἡδὺ γένοιτο,</p>
        <p><a>7.388</a> μῦθον Ἀλεξάνδροιο, τοῦ εἵνεκα νεῖκος ὄρωρε:</p>
        <p><a>7.389</a> κτήματα μὲν ὅσ' Ἀλέξανδρος κοίλῃς ἐνὶ νηυσὶν</p>
        <p><a>7.390</a> ἠγάγετο Τροίηνδ': ὡς πρὶν ὤφελλ' ἀπολέσθαι:</p>
        <p><a>7.391</a> πάντ' ἐθέλει δόμεναι καὶ οἴκοθεν ἄλλ' ἐπιθεῖναι:</p>
        <p><a>7.392</a> κουριδίην δ' ἄλοχον Μενελάου κυδαλίμοιο</p>
        <p><a>7.393</a> οὔ φησιν δώσειν: ἦ μὴν Τρῶές γε κέλονται.</p>
        <p><a>7.394</a> καὶ δὲ τόδ' ἠνώγεον εἰπεῖν ἔπος αἴ κ' ἐθέλητε</p>
        <p><a>7.395</a> παύσασθαι πολέμοιο δυσηχέος εἰς ὅ κε νεκροὺς</p>
        <p><a>7.396</a> κήομεν: ὕστερον αὖτε μαχησόμεθ' εἰς ὅ κε δαίμων</p>
        <p><a>7.397</a> ἄμμε διακρίνῃ, δώῃ δ' ἑτέροισί γε νίκην.</p>
        <p><a>7.398</a> ὣς ἔφαθ', οἳ δ' ἄρα πάντες ἀκὴν ἐγένοντο σιωπῇ:</p>
        <p><a>7.399</a> ὀψὲ δὲ δὴ μετέειπε βοὴν ἀγαθὸς Διομήδης:</p>
        <p><a>7.400</a> μήτ' ἄρ τις νῦν κτήματ' Ἀλεξάνδροιο δεχέσθω</p>
        <p><a>7.401</a> μήθ' Ἑλένην: γνωτὸν δὲ καὶ ὃς μάλα νήπιός ἐστιν</p>
        <p><a>7.402</a> ὡς ἤδη Τρώεσσιν ὀλέθρου πείρατ' ἐφῆπται.</p>
        <p><a>7.403</a> ὣς ἔφαθ', οἳ δ' ἄρα πάντες ἐπίαχον υἷες Ἀχαιῶν</p>
        <p><a>7.404</a> μῦθον ἀγασσάμενοι Διομήδεος ἱπποδάμοιο:</p>
        <p><a>7.405</a> καὶ τότ' ἄρ' Ἰδαῖον προσέφη κρείων Ἀγαμέμνων:</p>
        <p><a>7.406</a> Ἰδαῖ' ἤτοι μῦθον Ἀχαιῶν αὐτὸς ἀκούεις</p>
        <p><a>7.407</a> ὥς τοι ὑποκρίνονται: ἐμοὶ δ' ἐπιανδάνει οὕτως</p>
        <p><a>7.408</a> ἀμφὶ δὲ νεκροῖσιν κατακαιέμεν οὔ τι μεγαίρω:</p>
        <p><a>7.409</a> οὐ γάρ τις φειδὼ νεκύων κατατεθνηώτων</p>
        <p><a>7.410</a> γίγνετ' ἐπεί κε θάνωσι πυρὸς μειλισσέμεν ὦκα.</p>
        <p><a>7.411</a> ὅρκια δὲ Ζεὺς ἴστω ἐρίγδουπος πόσις Ἥρης.</p>
        <p><a>7.412</a> ὣς εἰπὼν τὸ σκῆπτρον ἀνέσχεθε πᾶσι θεοῖσιν,</p>
        <p><a>7.413</a> ἄψορρον δ' Ἰδαῖος ἔβη προτὶ Ἴλιον ἱρήν.</p>
        <p><a>7.414</a> οἳ δ' ἕατ' εἰν ἀγορῇ Τρῶες καὶ Δαρδανίωνες</p>
        <p><a>7.415</a> πάντες ὁμηγερέες, ποτιδέγμενοι ὁππότ' ἄρ' ἔλθοι</p>
        <p><a>7.416</a> Ἰδαῖος: ὃ δ' ἄρ' ἦλθε καὶ ἀγγελίην ἀπέειπε</p>
        <p><a>7.417</a> στὰς ἐν μέσσοισιν: τοὶ δ' ὁπλίζοντο μάλ' ὦκα,</p>
        <p><a>7.418</a> ἀμφότερον νέκυάς τ' ἀγέμεν ἕτεροι δὲ μεθ' ὕλην:</p>
        <p><a>7.419</a> Ἀργεῖοι δ' ἑτέρωθεν ἐϋσσέλμων ἀπὸ νηῶν</p>
        <p><a>7.420</a> ὀτρύνοντο νέκυς τ' ἀγέμεν, ἕτεροι δὲ μεθ' ὕλην.</p>
        <p><a>7.421</a> Ἠέλιος μὲν ἔπειτα νέον προσέβαλλεν ἀρούρας</p>
        <p><a>7.422</a> ἐξ ἀκαλαρρείταο βαθυρρόου Ὠκεανοῖο</p>
        <p><a>7.423</a> οὐρανὸν εἰσανιών: οἳ δ' ἤντεον ἀλλήλοισιν.</p>
        <p><a>7.424</a> ἔνθα διαγνῶναι χαλεπῶς ἦν ἄνδρα ἕκαστον:</p>
        <p><a>7.425</a> ἀλλ' ὕδατι νίζοντες ἄπο βρότον αἱματόεντα</p>
        <p><a>7.426</a> δάκρυα θερμὰ χέοντες ἀμαξάων ἐπάειραν.</p>
        <p><a>7.427</a> οὐδ' εἴα κλαίειν Πρίαμος μέγας: οἳ δὲ σιωπῇ</p>
        <p><a>7.428</a> νεκροὺς πυρκαϊῆς ἐπινήνεον ἀχνύμενοι κῆρ,</p>
        <p><a>7.429</a> ἐν δὲ πυρὶ πρήσαντες ἔβαν προτὶ Ἴλιον ἱρήν.</p>
        <p><a>7.430</a> ὣς δ' αὔτως ἑτέρωθεν ἐϋκνήμιδες Ἀχαιοὶ</p>
        <p><a>7.431</a> νεκροὺς πυρκαϊῆς ἐπινήνεον ἀχνύμενοι κῆρ,</p>
        <p><a>7.432</a> ἐν δὲ πυρὶ πρήσαντες ἔβαν κοίλας ἐπὶ νῆας.</p>
        <p><a>7.433</a> ἦμος δ' οὔτ' ἄρ πω ἠώς, ἔτι δ' ἀμφιλύκη νύξ,</p>
        <p><a>7.434</a> τῆμος ἄρ' ἀμφὶ πυρὴν κριτὸς ἔγρετο λαὸς Ἀχαιῶν,</p>
        <p><a>7.435</a> τύμβον δ' ἀμφ' αὐτὴν ἕνα ποίεον ἐξαγαγόντες</p>
        <p><a>7.436</a> ἄκριτον ἐκ πεδίου, ποτὶ δ' αὐτὸν τεῖχος ἔδειμαν</p>
        <p><a>7.437</a> πύργους θ' ὑψηλούς, εἶλαρ νηῶν τε καὶ αὐτῶν.</p>
        <p><a>7.438</a> ἐν δ' αὐτοῖσι πύλας ἐνεποίεον εὖ ἀραρυίας,</p>
        <p><a>7.439</a> ὄφρα δι' αὐτάων ἱππηλασίη ὁδὸς εἴη:</p>
        <p><a>7.440</a> ἔκτοσθεν δὲ βαθεῖαν ἐπ' αὐτῷ τάφρον ὄρυξαν</p>
        <p><a>7.441</a> εὐρεῖαν μεγάλην, ἐν δὲ σκόλοπας κατέπηξαν.</p>
        <p><a>7.442</a> ὣς οἳ μὲν πονέοντο κάρη κομόωντες Ἀχαιοί:</p>
        <p><a>7.443</a> οἳ δὲ θεοὶ πὰρ Ζηνὶ καθήμενοι ἀστεροπητῇ</p>
        <p><a>7.444</a> θηεῦντο μέγα ἔργον Ἀχαιῶν χαλκοχιτώνων.</p>
        <p><a>7.445</a> τοῖσι δὲ μύθων ἦρχε Ποσειδάων ἐνοσίχθων:</p>
        <p><a>7.446</a> Ζεῦ πάτερ, ἦ ῥά τίς ἐστι βροτῶν ἐπ' ἀπείρονα γαῖαν</p>
        <p><a>7.447</a> ὅς τις ἔτ' ἀθανάτοισι νόον καὶ μῆτιν ἐνίψει;</p>
        <p><a>7.448</a> οὐχ ὁράᾳς ὅτι δ' αὖτε κάρη κομόωντες Ἀχαιοὶ</p>
        <p><a>7.449</a> τεῖχος ἐτειχίσσαντο νεῶν ὕπερ, ἀμφὶ δὲ τάφρον</p>
        <p><a>7.450</a> ἤλασαν, οὐδὲ θεοῖσι δόσαν κλειτὰς ἑκατόμβας;</p>
        <p><a>7.451</a> τοῦ δ' ἤτοι κλέος ἔσται ὅσον τ' ἐπικίδναται ἠώς:</p>
        <p><a>7.452</a> τοῦ δ' ἐπιλήσονται τὸ ἐγὼ καὶ Φοῖβος Ἀπόλλων</p>
        <p><a>7.453</a> ἥρῳ Λαομέδοντι πολίσσαμεν ἀθλήσαντε.</p>
        <p><a>7.454</a> τὸν δὲ μέγ' ὀχθήσας προσέφη νεφεληγερέτα Ζεύς:</p>
        <p><a>7.455</a> ὢ πόποι ἐννοσίγαι' εὐρυσθενές, οἷον ἔειπες.</p>
        <p><a>7.456</a> ἄλλός κέν τις τοῦτο θεῶν δείσειε νόημα,</p>
        <p><a>7.457</a> ὃς σέο πολλὸν ἀφαυρότερος χεῖράς τε μένος τε:</p>
        <p><a>7.458</a> σὸν δ' ἤτοι κλέος ἔσται ὅσον τ' ἐπικίδναται ἠώς.</p>
        <p><a>7.459</a> ἄγρει μὰν ὅτ' ἂν αὖτε κάρη κομόωντες Ἀχαιοὶ</p>
        <p><a>7.460</a> οἴχωνται σὺν νηυσὶ φίλην ἐς πατρίδα γαῖαν</p>
        <p><a>7.461</a> τεῖχος ἀναρρήξας τὸ μὲν εἰς ἅλα πᾶν καταχεῦαι,</p>
        <p><a>7.462</a> αὖτις δ' ἠϊόνα μεγάλην ψαμάθοισι καλύψαι,</p>
        <p><a>7.463</a> ὥς κέν τοι μέγα τεῖχος ἀμαλδύνηται Ἀχαιῶν.</p>
        <p><a>7.464</a> ὣς οἳ μὲν τοιαῦτα πρὸς ἀλλήλους ἀγόρευον,</p>
        <p><a>7.465</a> δύσετο δ' ἠέλιος, τετέλεστο δὲ ἔργον Ἀχαιῶν,</p>
        <p><a>7.466</a> βουφόνεον δὲ κατὰ κλισίας καὶ δόρπον ἕλοντο.</p>
        <p><a>7.467</a> νῆες δ' ἐκ Λήμνοιο παρέσταν οἶνον ἄγουσαι</p>
        <p><a>7.468</a> πολλαί, τὰς προέηκεν Ἰησονίδης Εὔνηος,</p>
        <p><a>7.469</a> τόν ῥ' ἔτεχ' Ὑψιπύλη ὑπ' Ἰήσονι ποιμένι λαῶν.</p>
        <p><a>7.470</a> χωρὶς δ' Ἀτρεΐδῃς Ἀγαμέμνονι καὶ Μενελάῳ</p>
        <p><a>7.471</a> δῶκεν Ἰησονίδης ἀγέμεν μέθυ χίλια μέτρα.</p>
        <p><a>7.472</a> ἔνθεν οἰνίζοντο κάρη κομόωντες Ἀχαιοί,</p>
        <p><a>7.473</a> ἄλλοι μὲν χαλκῷ, ἄλλοι δ' αἴθωνι σιδήρῳ,</p>
        <p><a>7.474</a> ἄλλοι δὲ ῥινοῖς, ἄλλοι δ' αὐτῇσι βόεσσιν,</p>
        <p><a>7.475</a> ἄλλοι δ' ἀνδραπόδεσσι: τίθεντο δὲ δαῖτα θάλειαν.</p>
        <p><a>7.476</a> παννύχιοι μὲν ἔπειτα κάρη κομόωντες Ἀχαιοὶ</p>
        <p><a>7.477</a> δαίνυντο, Τρῶες δὲ κατὰ πτόλιν ἠδ' ἐπίκουροι:</p>
        <p><a>7.478</a> παννύχιος δέ σφιν κακὰ μήδετο μητίετα Ζεὺς</p>
        <p><a>7.479</a> σμερδαλέα κτυπέων: τοὺς δὲ χλωρὸν δέος ᾕρει:</p>
        <p><a>7.480</a> οἶνον δ' ἐκ δεπάων χαμάδις χέον, οὐδέ τις ἔτλη</p>
        <p><a>7.481</a> πρὶν πιέειν πρὶν λεῖψαι ὑπερμενέϊ Κρονίωνι.</p>
        <p><a>7.482</a> κοιμήσαντ' ἄρ' ἔπειτα καὶ ὕπνου δῶρον ἕλοντο.</p>
    </div>
    <div class="bk">
        <h4 class="latin">Book 8</h4>
        <p><a>8.1</a> Ἠὼς μὲν κροκόπεπλος ἐκίδνατο πᾶσαν ἐπ' αἶαν,</p>
        <p><a>8.2</a> Ζεὺς δὲ θεῶν ἀγορὴν ποιήσατο τερπικέραυνος</p>
        <p><a>8.3</a> ἀκροτάτῃ κορυφῇ πολυδειράδος Οὐλύμποιο:</p>
        <p><a>8.4</a> αὐτὸς δέ σφ' ἀγόρευε, θεοὶ δ' ὑπὸ πάντες ἄκουον:</p>
        <p><a>8.5</a> κέκλυτέ μευ πάντές τε θεοὶ πᾶσαί τε θέαιναι,</p>
        <p><a>8.6</a> ὄφρ' εἴπω τά με θυμὸς ἐνὶ στήθεσσι κελεύει.</p>
        <p><a>8.7</a> μήτέ τις οὖν θήλεια θεὸς τό γε μήτέ τις ἄρσην</p>
        <p><a>8.8</a> πειράτω διακέρσαι ἐμὸν ἔπος, ἀλλ' ἅμα πάντες</p>
        <p><a>8.9</a> αἰνεῖτ', ὄφρα τάχιστα τελευτήσω τάδε ἔργα.</p>
        <p><a>8.10</a> ὃν δ' ἂν ἐγὼν ἀπάνευθε θεῶν ἐθέλοντα νοήσω</p>
        <p><a>8.11</a> ἐλθόντ' ἢ Τρώεσσιν ἀρηγέμεν ἢ Δαναοῖσι</p>
        <p><a>8.12</a> πληγεὶς οὐ κατὰ κόσμον ἐλεύσεται Οὔλυμπον δέ:</p>
        <p><a>8.13</a> ἤ μιν ἑλὼν ῥίψω ἐς Τάρταρον ἠερόεντα</p>
        <p><a>8.14</a> τῆλε μάλ', ἧχι βάθιστον ὑπὸ χθονός ἐστι βέρεθρον,</p>
        <p><a>8.15</a> ἔνθα σιδήρειαί τε πύλαι καὶ χάλκεος οὐδός,</p>
        <p><a>8.16</a> τόσσον ἔνερθ' Ἀΐδεω ὅσον οὐρανός ἐστ' ἀπὸ γαίης:</p>
        <p><a>8.17</a> γνώσετ' ἔπειθ' ὅσον εἰμὶ θεῶν κάρτιστος ἁπάντων.</p>
        <p><a>8.18</a> εἰ δ' ἄγε πειρήσασθε θεοὶ ἵνα εἴδετε πάντες:</p>
        <p><a>8.19</a> σειρὴν χρυσείην ἐξ οὐρανόθεν κρεμάσαντες</p>
        <p><a>8.20</a> πάντές τ' ἐξάπτεσθε θεοὶ πᾶσαί τε θέαιναι:</p>
        <p><a>8.21</a> ἀλλ' οὐκ ἂν ἐρύσαιτ' ἐξ οὐρανόθεν πεδίον δὲ</p>
        <p><a>8.22</a> Ζῆν' ὕπατον μήστωρ', οὐδ' εἰ μάλα πολλὰ κάμοιτε.</p>
        <p><a>8.23</a> ἀλλ' ὅτε δὴ καὶ ἐγὼ πρόφρων ἐθέλοιμι ἐρύσσαι,</p>
        <p><a>8.24</a> αὐτῇ κεν γαίῃ ἐρύσαιμ' αὐτῇ τε θαλάσσῃ:</p>
        <p><a>8.25</a> σειρὴν μέν κεν ἔπειτα περὶ ῥίον Οὐλύμποιο</p>
        <p><a>8.26</a> δησαίμην, τὰ δέ κ' αὖτε μετήορα πάντα γένοιτο.</p>
        <p><a>8.27</a> τόσσον ἐγὼ περί τ' εἰμὶ θεῶν περί τ' εἴμ' ἀνθρώπων.</p>
        <p><a>8.28</a> ὣς ἔφαθ', οἱ δ' ἄρα πάντες ἀκὴν ἐγένοντο σιωπῇ</p>
        <p><a>8.29</a> μῦθον ἀγασσάμενοι: μάλα γὰρ κρατερῶς ἀγόρευσεν.</p>
        <p><a>8.30</a> ὀψὲ δὲ δὴ μετέειπε θεὰ γλαυκῶπις Ἀθήνη:</p>
        <p><a>8.31</a> ὦ πάτερ ἡμέτερε Κρονίδη ὕπατε κρειόντων</p>
        <p><a>8.32</a> εὖ νυ καὶ ἡμεῖς ἴδμεν ὅ τοι σθένος οὐκ ἐπιεικτόν:</p>
        <p><a>8.33</a> ἀλλ' ἔμπης Δαναῶν ὀλοφυρόμεθ' αἰχμητάων,</p>
        <p><a>8.34</a> οἵ κεν δὴ κακὸν οἶτον ἀναπλήσαντες ὄλωνται.</p>
        <p><a>8.35</a> ἀλλ' ἤτοι πολέμου μὲν ἀφεξόμεθ' ὡς σὺ κελεύεις:</p>
        <p><a>8.36</a> βουλὴν δ' Ἀργείοις ὑποθησόμεθ' ἥ τις ὀνήσει,</p>
        <p><a>8.37</a> ὡς μὴ πάντες ὄλωνται ὀδυσσαμένοιο τεοῖο.</p>
        <p><a>8.38</a> τὴν δ' ἐπιμειδήσας προσέφη νεφεληγερέτα Ζεύς:</p>
        <p><a>8.39</a> θάρσει Τριτογένεια φίλον τέκος: οὔ νύ τι θυμῷ</p>
        <p><a>8.40</a> πρόφρονι μυθέομαι, ἐθέλω δέ τοι ἤπιος εἶναι.</p>
        <p><a>8.41</a> ὣς εἰπὼν ὑπ' ὄχεσφι τιτύσκετο χαλκόποδ' ἵππω</p>
        <p><a>8.42</a> ὠκυπέτα χρυσέῃσιν ἐθείρῃσιν κομόωντε,</p>
        <p><a>8.43</a> χρυσὸν δ' αὐτὸς ἔδυνε περὶ χροΐ, γέντο δ' ἱμάσθλην</p>
        <p><a>8.44</a> χρυσείην εὔτυκτον, ἑοῦ δ' ἐπεβήσετο δίφρου,</p>
        <p><a>8.45</a> μάστιξεν δ' ἐλάαν: τὼ δ' οὐκ ἀέκοντε πετέσθην</p>
        <p><a>8.46</a> μεσσηγὺς γαίης τε καὶ οὐρανοῦ ἀστερόεντος.</p>
        <p><a>8.47</a> Ἴδην δ' ἵκανεν πολυπίδακα μητέρα θηρῶν</p>
        <p><a>8.48</a> Γάργαρον, ἔνθά τέ οἱ τέμενος βωμός τε θυήεις.</p>
        <p><a>8.49</a> ἔνθ' ἵππους ἔστησε πατὴρ ἀνδρῶν τε θεῶν τε</p>
        <p><a>8.50</a> λύσας ἐξ ὀχέων, κατὰ δ' ἠέρα πουλὺν ἔχευεν.</p>
        <p><a>8.51</a> αὐτὸς δ' ἐν κορυφῇσι καθέζετο κύδεϊ γαίων</p>
        <p><a>8.52</a> εἰσορόων Τρώων τε πόλιν καὶ νῆας Ἀχαιῶν.</p>
        <p><a>8.53</a> οἳ δ' ἄρα δεῖπνον ἕλοντο κάρη κομόωντες Ἀχαιοὶ</p>
        <p><a>8.54</a> ῥίμφα κατὰ κλισίας, ἀπὸ δ' αὐτοῦ θωρήσσοντο.</p>
        <p><a>8.55</a> Τρῶες δ' αὖθ' ἑτέρωθεν ἀνὰ πτόλιν ὁπλίζοντο</p>
        <p><a>8.56</a> παυρότεροι: μέμασαν δὲ καὶ ὧς ὑσμῖνι μάχεσθαι</p>
        <p><a>8.57</a> χρειοῖ ἀναγκαίῃ, πρό τε παίδων καὶ πρὸ γυναικῶν.</p>
        <p><a>8.58</a> πᾶσαι δ' ὠΐγνυντο πύλαι, ἐκ δ' ἔσσυτο λαός,</p>
        <p><a>8.59</a> πεζοί θ' ἱππῆές τε: πολὺς δ' ὀρυμαγδὸς ὀρώρει.</p>
        <p><a>8.60</a> οἳ δ' ὅτε δή ῥ' ἐς χῶρον ἕνα ξυνιόντες ἵκοντο</p>
        <p><a>8.61</a> σύν ῥ' ἔβαλον ῥινούς, σὺν δ' ἔγχεα καὶ μένε' ἀνδρῶν</p>
        <p><a>8.62</a> χαλκεοθωρήκων: ἀτὰρ ἀσπίδες ὀμφαλόεσσαι</p>
        <p><a>8.63</a> ἔπληντ' ἀλλήλῃσι, πολὺς δ' ὀρυμαγδὸς ὀρώρει.</p>
        <p><a>8.64</a> ἔνθα δ' ἅμ' οἰμωγή τε καὶ εὐχωλὴ πέλεν ἀνδρῶν</p>
        <p><a>8.65</a> ὀλλύντων τε καὶ ὀλλυμένων, ῥέε δ' αἵματι γαῖα.</p>
        <p><a>8.66</a> ὄφρα μὲν ἠὼς ἦν καὶ ἀέξετο ἱερὸν ἦμαρ,</p>
        <p><a>8.67</a> τόφρα μάλ' ἀμφοτέρων βέλε' ἥπτετο, πῖπτε δὲ λαός.</p>
        <p><a>8.68</a> ἦμος δ' Ἠέλιος μέσον οὐρανὸν ἀμφιβεβήκει,</p>
        <p><a>8.69</a> καὶ τότε δὴ χρύσεια πατὴρ ἐτίταινε τάλαντα:</p>
        <p><a>8.70</a> ἐν δ' ἐτίθει δύο κῆρε τανηλεγέος θανάτοιο</p>
        <p><a>8.71</a> Τρώων θ' ἱπποδάμων καὶ Ἀχαιῶν χαλκοχιτώνων,</p>
        <p><a>8.72</a> ἕλκε δὲ μέσσα λαβών: ῥέπε δ' αἴσιμον ἦμαρ Ἀχαιῶν.</p>
        <p><a>8.73</a> αἳ μὲν Ἀχαιῶν κῆρες ἐπὶ χθονὶ πουλυβοτείρῃ</p>
        <p><a>8.74</a> ἑζέσθην, Τρώων δὲ πρὸς οὐρανὸν εὐρὺν ἄερθεν:</p>
        <p><a>8.75</a> αὐτὸς δ' ἐξ Ἴδης μεγάλ' ἔκτυπε, δαιόμενον δὲ</p>
        <p><a>8.76</a> ἧκε σέλας μετὰ λαὸν Ἀχαιῶν: οἳ δὲ ἰδόντες</p>
        <p><a>8.77</a> θάμβησαν, καὶ πάντας ὑπὸ χλωρὸν δέος εἷλεν.</p>
        <p><a>8.78</a> ἔνθ' οὔτ' Ἰδομενεὺς τλῆ μίμνειν οὔτ' Ἀγαμέμνων,</p>
        <p><a>8.79</a> οὔτε δύ' Αἴαντες μενέτην θεράποντες Ἄρηος:</p>
        <p><a>8.80</a> Νέστωρ οἶος ἔμιμνε Γερήνιος οὖρος Ἀχαιῶν</p>
        <p><a>8.81</a> οὔ τι ἑκών, ἀλλ' ἵππος ἐτείρετο, τὸν βάλεν ἰῷ</p>
        <p><a>8.82</a> δῖος Ἀλέξανδρος Ἑλένης πόσις ἠϋκόμοιο</p>
        <p><a>8.83</a> ἄκρην κὰκ κορυφήν, ὅθι τε πρῶται τρίχες ἵππων</p>
        <p><a>8.84</a> κρανίῳ ἐμπεφύασι, μάλιστα δὲ καίριόν ἐστιν.</p>
        <p><a>8.85</a> ἀλγήσας δ' ἀνέπαλτο, βέλος δ' εἰς ἐγκέφαλον δῦ,</p>
        <p><a>8.86</a> σὺν δ' ἵππους ἐτάραξε κυλινδόμενος περὶ χαλκῷ.</p>
        <p><a>8.87</a> ὄφρ' ὁ γέρων ἵπποιο παρηορίας ἀπέταμνε</p>
        <p><a>8.88</a> φασγάνῳ ἀΐσσων, τόφρ' Ἕκτορος ὠκέες ἵπποι</p>
        <p><a>8.89</a> ἦλθον ἀν' ἰωχμὸν θρασὺν ἡνίοχον φορέοντες</p>
        <p><a>8.90</a> Ἕκτορα: καί νύ κεν ἔνθ' ὁ γέρων ἀπὸ θυμὸν ὄλεσσεν</p>
        <p><a>8.91</a> εἰ μὴ ἄρ' ὀξὺ νόησε βοὴν ἀγαθὸς Διομήδης:</p>
        <p><a>8.92</a> σμερδαλέον δ' ἐβόησεν ἐποτρύνων Ὀδυσῆα:</p>
        <p><a>8.93</a> διογενὲς Λαερτιάδη πολυμήχαν' Ὀδυσσεῦ</p>
        <p><a>8.94</a> πῇ φεύγεις μετὰ νῶτα βαλὼν κακὸς ὣς ἐν ὁμίλῳ;</p>
        <p><a>8.95</a> μή τίς τοι φεύγοντι μεταφρένῳ ἐν δόρυ πήξῃ:</p>
        <p><a>8.96</a> ἀλλὰ μέν' ὄφρα γέροντος ἀπώσομεν ἄγριον ἄνδρα.</p>
        <p><a>8.97</a> ὣς ἔφατ', οὐδ' ἐσάκουσε πολύτλας δῖος Ὀδυσσεύς,</p>
        <p><a>8.98</a> ἀλλὰ παρήϊξεν κοίλας ἐπὶ νῆας Ἀχαιῶν.</p>
        <p><a>8.99</a> Τυδεΐδης δ' αὐτός περ ἐὼν προμάχοισιν ἐμίχθη,</p>
        <p><a>8.100</a> στῆ δὲ πρόσθ' ἵππων Νηληϊάδαο γέροντος,</p>
        <p><a>8.101</a> καί μιν φωνήσας ἔπεα πτερόεντα προσηύδα:</p>
        <p><a>8.102</a> ὦ γέρον ἦ μάλα δή σε νέοι τείρουσι μαχηταί,</p>
        <p><a>8.103</a> σὴ δὲ βίη λέλυται, χαλεπὸν δέ σε γῆρας ὀπάζει,</p>
        <p><a>8.104</a> ἠπεδανὸς δέ νύ τοι θεράπων, βραδέες δέ τοι ἵπποι.</p>
        <p><a>8.105</a> ἀλλ' ἄγ' ἐμῶν ὀχέων ἐπιβήσεο, ὄφρα ἴδηαι</p>
        <p><a>8.106</a> οἷοι Τρώϊοι ἵπποι ἐπιστάμενοι πεδίοιο</p>
        <p><a>8.107</a> κραιπνὰ μάλ' ἔνθα καὶ ἔνθα διωκέμεν ἠδὲ φέβεσθαι,</p>
        <p><a>8.108</a> οὕς ποτ' ἀπ' Αἰνείαν ἑλόμην μήστωρε φόβοιο.</p>
        <p><a>8.109</a> τούτω μὲν θεράποντε κομείτων, τώδε δὲ νῶϊ</p>
        <p><a>8.110</a> Τρωσὶν ἐφ' ἱπποδάμοις ἰθύνομεν, ὄφρα καὶ Ἕκτωρ</p>
        <p><a>8.111</a> εἴσεται εἰ καὶ ἐμὸν δόρυ μαίνεται ἐν παλάμῃσιν.</p>
        <p><a>8.112</a> ὣς ἔφατ', οὐδ' ἀπίθησε Γερήνιος ἱππότα Νέστωρ.</p>
        <p><a>8.113</a> Νεστορέας μὲν ἔπειθ' ἵππους θεράποντε κομείτην</p>
        <p><a>8.114</a> ἴφθιμοι Σθένελός τε καὶ Εὐρυμέδων ἀγαπήνωρ.</p>
        <p><a>8.115</a> τὼ δ' εἰς ἀμφοτέρω Διομήδεος ἅρματα βήτην:</p>
        <p><a>8.116</a> Νέστωρ δ' ἐν χείρεσσι λάβ' ἡνία σιγαλόεντα,</p>
        <p><a>8.117</a> μάστιξεν δ' ἵππους: τάχα δ' Ἕκτορος ἄγχι γένοντο.</p>
        <p><a>8.118</a> τοῦ δ' ἰθὺς μεμαῶτος ἀκόντισε Τυδέος υἱός:</p>
        <p><a>8.119</a> καὶ τοῦ μέν ῥ' ἀφάμαρτεν, ὃ δ' ἡνίοχον θεράποντα</p>
        <p><a>8.120</a> υἱὸν ὑπερθύμου Θηβαίου Ἠνιοπῆα</p>
        <p><a>8.121</a> ἵππων ἡνί' ἔχοντα βάλε στῆθος παρὰ μαζόν.</p>
        <p><a>8.122</a> ἤριπε δ' ἐξ ὀχέων, ὑπερώησαν δέ οἱ ἵπποι</p>
        <p><a>8.123</a> ὠκύποδες: τοῦ δ' αὖθι λύθη ψυχή τε μένος τε.</p>
        <p><a>8.124</a> Ἕκτορα δ' αἰνὸν ἄχος πύκασε φρένας ἡνιόχοιο:</p>
        <p><a>8.125</a> τὸν μὲν ἔπειτ' εἴασε καὶ ἀχνύμενός περ ἑταίρου</p>
        <p><a>8.126</a> κεῖσθαι, ὃ δ' ἡνίοχον μέθεπε θρασύν: οὐδ' ἄρ' ἔτι δὴν</p>
        <p><a>8.127</a> ἵππω δευέσθην σημάντορος: αἶψα γὰρ εὗρεν</p>
        <p><a>8.128</a> Ἰφιτίδην Ἀρχεπτόλεμον θρασύν, ὅν ῥα τόθ' ἵππων</p>
        <p><a>8.129</a> ὠκυπόδων ἐπέβησε, δίδου δέ οἱ ἡνία χερσίν.</p>
        <p><a>8.130</a> ἔνθά κε λοιγὸς ἔην καὶ ἀμήχανα ἔργα γένοντο,</p>
        <p><a>8.131</a> καί νύ κε σήκασθεν κατὰ Ἴλιον ἠΰτε ἄρνες,</p>
        <p><a>8.132</a> εἰ μὴ ἄρ' ὀξὺ νόησε πατὴρ ἀνδρῶν τε θεῶν τε:</p>
        <p><a>8.133</a> βροντήσας δ' ἄρα δεινὸν ἀφῆκ' ἀργῆτα κεραυνόν,</p>
        <p><a>8.134</a> κὰδ δὲ πρόσθ' ἵππων Διομήδεος ἧκε χαμᾶζε:</p>
        <p><a>8.135</a> δεινὴ δὲ φλὸξ ὦρτο θεείου καιομένοιο,</p>
        <p><a>8.136</a> τὼ δ' ἵππω δείσαντε καταπτήτην ὑπ' ὄχεσφι:</p>
        <p><a>8.137</a> Νέστορα δ' ἐκ χειρῶν φύγον ἡνία σιγαλόεντα,</p>
        <p><a>8.138</a> δεῖσε δ' ὅ γ' ἐν θυμῷ, Διομήδεα δὲ προσέειπε:</p>
        <p><a>8.139</a> Τυδεΐδη ἄγε δ' αὖτε φόβον δ' ἔχε μώνυχας ἵππους.</p>
        <p><a>8.140</a> ἦ οὐ γιγνώσκεις ὅ τοι ἐκ Διὸς οὐχ ἕπετ' ἀλκή;</p>
        <p><a>8.141</a> νῦν μὲν γὰρ τούτῳ Κρονίδης Ζεὺς κῦδος ὀπάζει</p>
        <p><a>8.142</a> σήμερον: ὕστερον αὖτε καὶ ἡμῖν, αἴ κ' ἐθέλῃσι,</p>
        <p><a>8.143</a> δώσει: ἀνὴρ δέ κεν οὔ τι Διὸς νόον εἰρύσσαιτο</p>
        <p><a>8.144</a> οὐδὲ μάλ' ἴφθιμος, ἐπεὶ ἦ πολὺ φέρτερός ἐστι.</p>
        <p><a>8.145</a> τὸν δ' ἠμείβετ' ἔπειτα βοὴν ἀγαθὸς Διομήδης:</p>
        <p><a>8.146</a> ναὶ δὴ ταῦτά γε πάντα γέρον κατὰ μοῖραν ἔειπες:</p>
        <p><a>8.147</a> ἀλλὰ τόδ' αἰνὸν ἄχος κραδίην καὶ θυμὸν ἱκάνει:</p>
        <p><a>8.148</a> Ἕκτωρ γάρ ποτε φήσει ἐνὶ Τρώεσσ' ἀγορεύων:</p>
        <p><a>8.149</a> Τυδεΐδης ὑπ' ἐμεῖο φοβεύμενος ἵκετο νῆας.</p>
        <p><a>8.150</a> ὥς ποτ' ἀπειλήσει: τότε μοι χάνοι εὐρεῖα χθών.</p>
        <p><a>8.151</a> τὸν δ' ἠμείβετ' ἔπειτα Γερήνιος ἱππότα Νέστωρ:</p>
        <p><a>8.152</a> ὤ μοι Τυδέος υἱὲ δαΐφρονος, οἷον ἔειπες.</p>
        <p><a>8.153</a> εἴ περ γάρ σ' Ἕκτωρ γε κακὸν καὶ ἀνάλκιδα φήσει,</p>
        <p><a>8.154</a> ἀλλ' οὐ πείσονται Τρῶες καὶ Δαρδανίωνες</p>
        <p><a>8.155</a> καὶ Τρώων ἄλοχοι μεγαθύμων ἀσπιστάων,</p>
        <p><a>8.156</a> τάων ἐν κονίῃσι βάλες θαλεροὺς παρακοίτας.</p>
        <p><a>8.157</a> ὣς ἄρα φωνήσας φύγαδε τράπε μώνυχας ἵππους</p>
        <p><a>8.158</a> αὖτις ἀν' ἰωχμόν: ἐπὶ δὲ Τρῶές τε καὶ Ἕκτωρ</p>
        <p><a>8.159</a> ἠχῇ θεσπεσίῃ βέλεα στονόεντα χέοντο.</p>
        <p><a>8.160</a> τῷ δ' ἐπὶ μακρὸν ἄϋσε μέγας κορυθαίολος Ἕκτωρ:</p>
        <p><a>8.161</a> Τυδεΐδη περὶ μέν σε τίον Δαναοὶ ταχύπωλοι</p>
        <p><a>8.162</a> ἕδρῃ τε κρέασίν τε ἰδὲ πλείοις δεπάεσσι:</p>
        <p><a>8.163</a> νῦν δέ σ' ἀτιμήσουσι: γυναικὸς ἄρ' ἀντὶ τέτυξο.</p>
        <p><a>8.164</a> ἔρρε κακὴ γλήνη, ἐπεὶ οὐκ εἴξαντος ἐμεῖο</p>
        <p><a>8.165</a> πύργων ἡμετέρων ἐπιβήσεαι, οὐδὲ γυναῖκας</p>
        <p><a>8.166</a> ἄξεις ἐν νήεσσι: πάρος τοι δαίμονα δώσω.</p>
        <p><a>8.167</a> ὣς φάτο, Τυδεΐδης δὲ διάνδιχα μερμήριξεν</p>
        <p><a>8.168</a> ἵππους τε στρέψαι καὶ ἐναντίβιον μαχέσασθαι.</p>
        <p><a>8.169</a> τρὶς μὲν μερμήριξε κατὰ φρένα καὶ κατὰ θυμόν,</p>
        <p><a>8.170</a> τρὶς δ' ἄρ' ἀπ' Ἰδαίων ὀρέων κτύπε μητίετα Ζεὺς</p>
        <p><a>8.171</a> σῆμα τιθεὶς Τρώεσσι μάχης ἑτεραλκέα νίκην.</p>
        <p><a>8.172</a> Ἕκτωρ δὲ Τρώεσσιν ἐκέκλετο μακρὸν ἀΰσας:</p>
        <p><a>8.173</a> Τρῶες καὶ Λύκιοι καὶ Δάρδανοι ἀγχιμαχηταὶ</p>
        <p><a>8.174</a> ἀνέρες ἔστε φίλοι, μνήσασθε δὲ θούριδος ἀλκῆς.</p>
        <p><a>8.175</a> γιγνώσκω δ' ὅτι μοι πρόφρων κατένευσε Κρονίων</p>
        <p><a>8.176</a> νίκην καὶ μέγα κῦδος, ἀτὰρ Δαναοῖσί γε πῆμα:</p>
        <p><a>8.177</a> νήπιοι οἳ ἄρα δὴ τάδε τείχεα μηχανόωντο</p>
        <p><a>8.178</a> ἀβλήχρ' οὐδενόσωρα: τὰ δ' οὐ μένος ἁμὸν ἐρύξει:</p>
        <p><a>8.179</a> ἵπποι δὲ ῥέα τάφρον ὑπερθορέονται ὀρυκτήν.</p>
        <p><a>8.180</a> ἀλλ' ὅτε κεν δὴ νηυσὶν ἔπι γλαφυρῇσι γένωμαι,</p>
        <p><a>8.181</a> μνημοσύνη τις ἔπειτα πυρὸς δηΐοιο γενέσθω,</p>
        <p><a>8.182</a> ὡς πυρὶ νῆας ἐνιπρήσω, κτείνω δὲ καὶ αὐτοὺς</p>
        <p><a>8.183</a> Ἀργείους παρὰ νηυσὶν ἀτυζομένους ὑπὸ καπνοῦ.</p>
        <p><a>8.184</a> ὣς εἰπὼν ἵπποισιν ἐκέκλετο φώνησέν τε:</p>
        <p><a>8.185</a> Ξάνθέ τε καὶ σὺ Πόδαργε καὶ Αἴθων Λάμπέ τε δῖε</p>
        <p><a>8.186</a> νῦν μοι τὴν κομιδὴν ἀποτίνετον, ἣν μάλα πολλὴν</p>
        <p><a>8.187</a> Ἀνδρομάχη θυγάτηρ μεγαλήτορος Ἠετίωνος</p>
        <p><a>8.188</a> ὑμῖν πὰρ προτέροισι μελίφρονα πυρὸν ἔθηκεν</p>
        <p><a>8.189</a> οἶνόν τ' ἐγκεράσασα πιεῖν, ὅτε θυμὸς ἀνώγοι,</p>
        <p><a>8.190</a> ἢ ἐμοί, ὅς πέρ οἱ θαλερὸς πόσις εὔχομαι εἶναι.</p>
        <p><a>8.191</a> ἀλλ' ἐφομαρτεῖτον καὶ σπεύδετον ὄφρα λάβωμεν</p>
        <p><a>8.192</a> ἀσπίδα Νεστορέην, τῆς νῦν κλέος οὐρανὸν ἵκει</p>
        <p><a>8.193</a> πᾶσαν χρυσείην ἔμεναι, κανόνας τε καὶ αὐτήν,</p>
        <p><a>8.194</a> αὐτὰρ ἀπ' ὤμοιιν Διομήδεος ἱπποδάμοιο</p>
        <p><a>8.195</a> δαιδάλεον θώρηκα, τὸν Ἥφαιστος κάμε τεύχων.</p>
        <p><a>8.196</a> εἰ τούτω κε λάβοιμεν, ἐελποίμην κεν Ἀχαιοὺς</p>
        <p><a>8.197</a> αὐτονυχὶ νηῶν ἐπιβησέμεν ὠκειάων.</p>
        <p><a>8.198</a> ὣς ἔφατ' εὐχόμενος, νεμέσησε δὲ πότνια Ἥρη,</p>
        <p><a>8.199</a> σείσατο δ' εἰνὶ θρόνῳ, ἐλέλιξε δὲ μακρὸν Ὄλυμπον,</p>
        <p><a>8.200</a> καί ῥα Ποσειδάωνα μέγαν θεὸν ἀντίον ηὔδα:</p>
        <p><a>8.201</a> ὢ πόποι ἐννοσίγαι' εὐρυσθενές, οὐδέ νυ σοί περ</p>
        <p><a>8.202</a> ὀλλυμένων Δαναῶν ὀλοφύρεται ἐν φρεσὶ θυμός.</p>
        <p><a>8.203</a> οἳ δέ τοι εἰς Ἑλίκην τε καὶ Αἰγὰς δῶρ' ἀνάγουσι</p>
        <p><a>8.204</a> πολλά τε καὶ χαρίεντα: σὺ δέ σφισι βούλεο νίκην.</p>
        <p><a>8.205</a> εἴ περ γάρ κ' ἐθέλοιμεν, ὅσοι Δαναοῖσιν ἀρωγοί,</p>
        <p><a>8.206</a> Τρῶας ἀπώσασθαι καὶ ἐρυκέμεν εὐρύοπα Ζῆν,</p>
        <p><a>8.207</a> αὐτοῦ κ' ἔνθ' ἀκάχοιτο καθήμενος οἶος ἐν Ἴδῃ.</p>
        <p><a>8.208</a> τὴν δὲ μέγ' ὀχθήσας προσέφη κρείων ἐνοσίχθων:</p>
        <p><a>8.209</a> Ἥρη ἀπτοεπὲς ποῖον τὸν μῦθον ἔειπες.</p>
        <p><a>8.210</a> οὐκ ἂν ἔγωγ' ἐθέλοιμι Διὶ Κρονίωνι μάχεσθαι</p>
        <p><a>8.211</a> ἡμέας τοὺς ἄλλους, ἐπεὶ ἦ πολὺ φέρτερός ἐστιν.</p>
        <p><a>8.212</a> ὣς οἳ μὲν τοιαῦτα πρὸς ἀλλήλους ἀγόρευον:</p>
        <p><a>8.213</a> τῶν δ' ὅσον ἐκ νηῶν ἀπὸ πύργου τάφρος ἔεργε</p>
        <p><a>8.214</a> πλῆθεν ὁμῶς ἵππων τε καὶ ἀνδρῶν ἀσπιστάων</p>
        <p><a>8.215</a> εἰλομένων: εἴλει δὲ θοῷ ἀτάλαντος Ἄρηϊ</p>
        <p><a>8.216</a> Ἕκτωρ Πριαμίδης, ὅτε οἱ Ζεὺς κῦδος ἔδωκε.</p>
        <p><a>8.217</a> καί νύ κ' ἐνέπρησεν πυρὶ κηλέῳ νῆας ἐΐσας,</p>
        <p><a>8.218</a> εἰ μὴ ἐπὶ φρεσὶ θῆκ' Ἀγαμέμνονι πότνια Ἥρη</p>
        <p><a>8.219</a> αὐτῷ ποιπνύσαντι θοῶς ὀτρῦναι Ἀχαιούς.</p>
        <p><a>8.220</a> βῆ δ' ἰέναι παρά τε κλισίας καὶ νῆας Ἀχαιῶν</p>
        <p><a>8.221</a> πορφύρεον μέγα φᾶρος ἔχων ἐν χειρὶ παχείῃ,</p>
        <p><a>8.222</a> στῆ δ' ἐπ' Ὀδυσσῆος μεγακήτεϊ νηῒ μελαίνῃ,</p>
        <p><a>8.223</a> ἥ ῥ' ἐν μεσσάτῳ ἔσκε γεγωνέμεν ἀμφοτέρωσε,</p>
        <p><a>8.224</a> ἠμὲν ἐπ' Αἴαντος κλισίας Τελαμωνιάδαο</p>
        <p><a>8.225</a> ἠδ' ἐπ' Ἀχιλλῆος, τοί ῥ' ἔσχατα νῆας ἐΐσας</p>
        <p><a>8.226</a> εἴρυσαν, ἠνορέῃ πίσυνοι καὶ κάρτεϊ χειρῶν:</p>
        <p><a>8.227</a> ἤϋσεν δὲ διαπρύσιον Δαναοῖσι γεγωνώς:</p>
        <p><a>8.228</a> αἰδὼς Ἀργεῖοι, κάκ' ἐλέγχεα, εἶδος ἀγητοί:</p>
        <p><a>8.229</a> πῇ ἔβαν εὐχωλαί, ὅτε δὴ φάμεν εἶναι ἄριστοι,</p>
        <p><a>8.230</a> ἃς ὁπότ' ἐν Λήμνῳ κενεαυχέες ἠγοράασθε,</p>
        <p><a>8.231</a> ἔσθοντες κρέα πολλὰ βοῶν ὀρθοκραιράων</p>
        <p><a>8.232</a> πίνοντες κρητῆρας ἐπιστεφέας οἴνοιο,</p>
        <p><a>8.233</a> Τρώων ἄνθ' ἑκατόν τε διηκοσίων τε ἕκαστος</p>
        <p><a>8.234</a> στήσεσθ' ἐν πολέμῳ: νῦν δ' οὐδ' ἑνὸς ἄξιοί εἰμεν</p>
        <p><a>8.235</a> Ἕκτορος, ὃς τάχα νῆας ἐνιπρήσει πυρὶ κηλέῳ.</p>
        <p><a>8.236</a> Ζεῦ πάτερ, ἦ ῥά τιν' ἤδη ὑπερμενέων βασιλήων</p>
        <p><a>8.237</a> τῇδ' ἄτῃ ἄασας καί μιν μέγα κῦδος ἀπηύρας;</p>
        <p><a>8.238</a> οὐ μὲν δή ποτέ φημι τεὸν περικαλλέα βωμὸν</p>
        <p><a>8.239</a> νηῒ πολυκλήϊδι παρελθέμεν ἐνθάδε ἔρρων,</p>
        <p><a>8.240</a> ἀλλ' ἐπὶ πᾶσι βοῶν δημὸν καὶ μηρί' ἔκηα</p>
        <p><a>8.241</a> ἱέμενος Τροίην εὐτείχεον ἐξαλαπάξαι.</p>
        <p><a>8.242</a> ἀλλὰ Ζεῦ τόδε πέρ μοι ἐπικρήηνον ἐέλδωρ:</p>
        <p><a>8.243</a> αὐτοὺς δή περ ἔασον ὑπεκφυγέειν καὶ ἀλύξαι,</p>
        <p><a>8.244</a> μηδ' οὕτω Τρώεσσιν ἔα δάμνασθαι Ἀχαιούς.</p>
        <p><a>8.245</a> ὣς φάτο, τὸν δὲ πατὴρ ὀλοφύρατο δάκρυ χέοντα,</p>
        <p><a>8.246</a> νεῦσε δέ οἱ λαὸν σόον ἔμμεναι οὐδ' ἀπολέσθαι.</p>
        <p><a>8.247</a> αὐτίκα δ' αἰετὸν ἧκε τελειότατον πετεηνῶν,</p>
        <p><a>8.248</a> νεβρὸν ἔχοντ' ὀνύχεσσι τέκος ἐλάφοιο ταχείης:</p>
        <p><a>8.249</a> πὰρ δὲ Διὸς βωμῷ περικαλλέϊ κάββαλε νεβρόν,</p>
        <p><a>8.250</a> ἔνθα πανομφαίῳ Ζηνὶ ῥέζεσκον Ἀχαιοί.</p>
        <p><a>8.251</a> οἳ δ' ὡς οὖν εἴδονθ' ὅ τ' ἄρ' ἐκ Διὸς ἤλυθεν ὄρνις,</p>
        <p><a>8.252</a> μᾶλλον ἐπὶ Τρώεσσι θόρον, μνήσαντο δὲ χάρμης.</p>
        <p><a>8.253</a> ἔνθ' οὔ τις πρότερος Δαναῶν πολλῶν περ ἐόντων</p>
        <p><a>8.254</a> εὔξατο Τυδεΐδαο πάρος σχέμεν ὠκέας ἵππους</p>
        <p><a>8.255</a> τάφρου τ' ἐξελάσαι καὶ ἐναντίβιον μαχέσασθαι,</p>
        <p><a>8.256</a> ἀλλὰ πολὺ πρῶτος Τρώων ἕλεν ἄνδρα κορυστὴν</p>
        <p><a>8.257</a> Φραδμονίδην Ἀγέλαον: ὃ μὲν φύγαδ' ἔτραπεν ἵππους:</p>
        <p><a>8.258</a> τῷ δὲ μεταστρεφθέντι μεταφρένῳ ἐν δόρυ πῆξεν</p>
        <p><a>8.259</a> ὤμων μεσσηγύς, διὰ δὲ στήθεσφιν ἔλασσεν:</p>
        <p><a>8.260</a> ἤριπε δ' ἐξ ὀχέων, ἀράβησε δὲ τεύχε' ἐπ' αὐτῷ.</p>
        <p><a>8.261</a> τὸν δὲ μετ' Ἀτρεΐδαι Ἀγαμέμνων καὶ Μενέλαος,</p>
        <p><a>8.262</a> τοῖσι δ' ἐπ' Αἴαντες θοῦριν ἐπιειμένοι ἀλκήν,</p>
        <p><a>8.263</a> τοῖσι δ' ἐπ' Ἰδομενεὺς καὶ ὀπάων Ἰδομενῆος</p>
        <p><a>8.264</a> Μηριόνης ἀτάλαντος Ἐνυαλίῳ ἀνδρειφόντῃ,</p>
        <p><a>8.265</a> τοῖσι δ' ἐπ' Εὐρύπυλος Εὐαίμονος ἀγλαὸς υἱός:</p>
        <p><a>8.266</a> Τεῦκρος δ' εἴνατος ἦλθε παλίντονα τόξα τιταίνων,</p>
        <p><a>8.267</a> στῆ δ' ἄρ' ὑπ' Αἴαντος σάκεϊ Τελαμωνιάδαο.</p>
        <p><a>8.268</a> ἔνθ' Αἴας μὲν ὑπεξέφερεν σάκος: αὐτὰρ ὅ γ' ἥρως</p>
        <p><a>8.269</a> παπτήνας, ἐπεὶ ἄρ τιν' ὀϊστεύσας ἐν ὁμίλῳ</p>
        <p><a>8.270</a> βεβλήκοι, ὃ μὲν αὖθι πεσὼν ἀπὸ θυμὸν ὄλεσσεν,</p>
        <p><a>8.271</a> αὐτὰρ ὃ αὖτις ἰὼν πάϊς ὣς ὑπὸ μητέρα δύσκεν</p>
        <p><a>8.272</a> εἰς Αἴανθ': ὃ δέ μιν σάκεϊ κρύπτασκε φαεινῷ.</p>
        <p><a>8.273</a> ἔνθα τίνα πρῶτον Τρώων ἕλε Τεῦκρος ἀμύμων;</p>
        <p><a>8.274</a> Ὀρσίλοχον μὲν πρῶτα καὶ Ὄρμενον ἠδ' Ὀφελέστην</p>
        <p><a>8.275</a> Δαίτορά τε Χρομίον τε καὶ ἀντίθεον Λυκοφόντην</p>
        <p><a>8.276</a> καὶ Πολυαιμονίδην Ἀμοπάονα καὶ Μελάνιππον,</p>
        <p><a>8.277</a> πάντας ἐπασσυτέρους πέλασε χθονὶ πουλυβοτείρῃ.</p>
        <p><a>8.278</a> τὸν δὲ ἰδὼν γήθησεν ἄναξ ἀνδρῶν Ἀγαμέμνων</p>
        <p><a>8.279</a> τόξου ἄπο κρατεροῦ Τρώων ὀλέκοντα φάλαγγας:</p>
        <p><a>8.280</a> στῆ δὲ παρ' αὐτὸν ἰὼν καί μιν πρὸς μῦθον ἔειπε:</p>
        <p><a>8.281</a> Τεῦκρε φίλη κεφαλή, Τελαμώνιε κοίρανε λαῶν</p>
        <p><a>8.282</a> βάλλ' οὕτως, αἴ κέν τι φόως Δαναοῖσι γένηαι</p>
        <p><a>8.283</a> πατρί τε σῷ Τελαμῶνι, ὅ σ' ἔτρεφε τυτθὸν ἐόντα,</p>
        <p><a>8.284</a> καί σε νόθον περ ἐόντα κομίσσατο ᾧ ἐνὶ οἴκῳ:</p>
        <p><a>8.285</a> τὸν καὶ τηλόθ' ἐόντα ἐϋκλείης ἐπίβησον.</p>
        <p><a>8.286</a> σοὶ δ' ἐγὼ ἐξερέω ὡς καὶ τετελεσμένον ἔσται:</p>
        <p><a>8.287</a> αἴ κέν μοι δώῃ Ζεύς τ' αἰγίοχος καὶ Ἀθήνη</p>
        <p><a>8.288</a> Ἰλίου ἐξαλαπάξαι ἐϋκτίμενον πτολίεθρον,</p>
        <p><a>8.289</a> πρώτῳ τοι μετ' ἐμὲ πρεσβήϊον ἐν χερὶ θήσω,</p>
        <p><a>8.290</a> ἢ τρίποδ' ἠὲ δύω ἵππους αὐτοῖσιν ὄχεσφιν</p>
        <p><a>8.291</a> ἠὲ γυναῖχ', ἥ κέν τοι ὁμὸν λέχος εἰσαναβαίνοι.</p>
        <p><a>8.292</a> τὸν δ' ἀπαμειβόμενος προσεφώνεε Τεῦκρος ἀμύμων:</p>
        <p><a>8.293</a> Ἀτρεΐδη κύδιστε τί με σπεύδοντα καὶ αὐτὸν</p>
        <p><a>8.294</a> ὀτρύνεις; οὐ μέν τοι ὅση δύναμίς γε πάρεστι</p>
        <p><a>8.295</a> παύομαι, ἀλλ' ἐξ οὗ προτὶ Ἴλιον ὠσάμεθ' αὐτοὺς</p>
        <p><a>8.296</a> ἐκ τοῦ δὴ τόξοισι δεδεγμένος ἄνδρας ἐναίρω.</p>
        <p><a>8.297</a> ὀκτὼ δὴ προέηκα τανυγλώχινας ὀϊστούς,</p>
        <p><a>8.298</a> πάντες δ' ἐν χροῒ πῆχθεν ἀρηϊθόων αἰζηῶν:</p>
        <p><a>8.299</a> τοῦτον δ' οὐ δύναμαι βαλέειν κύνα λυσσητῆρα.</p>
        <p><a>8.300</a> ἦ ῥα καὶ ἄλλον ὀϊστὸν ἀπὸ νευρῆφιν ἴαλλεν</p>
        <p><a>8.301</a> Ἕκτορος ἀντικρύ, βαλέειν δέ ἑ ἵετο θυμός:</p>
        <p><a>8.302</a> καὶ τοῦ μέν ῥ' ἀφάμαρθ', ὃ δ' ἀμύμονα Γοργυθίωνα</p>
        <p><a>8.303</a> υἱὸν ἐῢν Πριάμοιο κατὰ στῆθος βάλεν ἰῷ,</p>
        <p><a>8.304</a> τόν ῥ' ἐξ Αἰσύμηθεν ὀπυιομένη τέκε μήτηρ</p>
        <p><a>8.305</a> καλὴ Καστιάνειρα δέμας ἐϊκυῖα θεῇσι.</p>
        <p><a>8.306</a> μήκων δ' ὡς ἑτέρωσε κάρη βάλεν, ἥ τ' ἐνὶ κήπῳ</p>
        <p><a>8.307</a> καρπῷ βριθομένη νοτίῃσί τε εἰαρινῇσιν,</p>
        <p><a>8.308</a> ὣς ἑτέρωσ' ἤμυσε κάρη πήληκι βαρυνθέν.</p>
        <p><a>8.309</a> Τεῦκρος δ' ἄλλον ὀϊστὸν ἀπὸ νευρῆφιν ἴαλλεν</p>
        <p><a>8.310</a> Ἕκτορος ἀντικρύ, βαλέειν δέ ἑ ἵετο θυμός.</p>
        <p><a>8.311</a> ἀλλ' ὅ γε καὶ τόθ' ἅμαρτε: παρέσφηλεν γὰρ Ἀπόλλων:</p>
        <p><a>8.312</a> ἀλλ' Ἀρχεπτόλεμον θρασὺν Ἕκτορος ἡνιοχῆα</p>
        <p><a>8.313</a> ἱέμενον πόλεμον δὲ βάλε στῆθος παρὰ μαζόν:</p>
        <p><a>8.314</a> ἤριπε δ' ἐξ ὀχέων, ὑπερώησαν δέ οἱ ἵπποι</p>
        <p><a>8.315</a> ὠκύποδες: τοῦ δ' αὖθι λύθη ψυχή τε μένος τε.</p>
        <p><a>8.316</a> Ἕκτορα δ' αἰνὸν ἄχος πύκασε φρένας ἡνιόχοιο:</p>
        <p><a>8.317</a> τὸν μὲν ἔπειτ' εἴασε καὶ ἀχνύμενός περ ἑταίρου,</p>
        <p><a>8.318</a> Κεβριόνην δ' ἐκέλευσεν ἀδελφεὸν ἐγγὺς ἐόντα</p>
        <p><a>8.319</a> ἵππων ἡνί' ἑλεῖν: ὃ δ' ἄρ' οὐκ ἀπίθησεν ἀκούσας.</p>
        <p><a>8.320</a> αὐτὸς δ' ἐκ δίφροιο χαμαὶ θόρε παμφανόωντος</p>
        <p><a>8.321</a> σμερδαλέα ἰάχων: ὃ δὲ χερμάδιον λάβε χειρί,</p>
        <p><a>8.322</a> βῆ δ' ἰθὺς Τεύκρου, βαλέειν δέ ἑ θυμὸς ἀνώγει.</p>
        <p><a>8.323</a> ἤτοι ὃ μὲν φαρέτρης ἐξείλετο πικρὸν ὀϊστόν,</p>
        <p><a>8.324</a> θῆκε δ' ἐπὶ νευρῇ: τὸν δ' αὖ κορυθαίολος Ἕκτωρ</p>
        <p><a>8.325</a> αὐερύοντα παρ' ὦμον, ὅθι κληῒς ἀποέργει</p>
        <p><a>8.326</a> αὐχένα τε στῆθός τε, μάλιστα δὲ καίριόν ἐστι,</p>
        <p><a>8.327</a> τῇ ῥ' ἐπὶ οἷ μεμαῶτα βάλεν λίθῳ ὀκριόεντι,</p>
        <p><a>8.328</a> ῥῆξε δέ οἱ νευρήν: νάρκησε δὲ χεὶρ ἐπὶ καρπῷ,</p>
        <p><a>8.329</a> στῆ δὲ γνὺξ ἐριπών, τόξον δέ οἱ ἔκπεσε χειρός.</p>
        <p><a>8.330</a> Αἴας δ' οὐκ ἀμέλησε κασιγνήτοιο πεσόντος,</p>
        <p><a>8.331</a> ἀλλὰ θέων περίβη καί οἱ σάκος ἀμφεκάλυψε.</p>
        <p><a>8.332</a> τὸν μὲν ἔπειθ' ὑποδύντε δύω ἐρίηρες ἑταῖροι</p>
        <p><a>8.333</a> Μηκιστεὺς Ἐχίοιο πάϊς καὶ δῖος Ἀλάστωρ</p>
        <p><a>8.334</a> νῆας ἔπι γλαφυρὰς φερέτην βαρέα στενάχοντα.</p>
        <p><a>8.335</a> ἂψ δ' αὖτις Τρώεσσιν Ὀλύμπιος ἐν μένος ὦρσεν:</p>
        <p><a>8.336</a> οἳ δ' ἰθὺς τάφροιο βαθείης ὦσαν Ἀχαιούς:</p>
        <p><a>8.337</a> Ἕκτωρ δ' ἐν πρώτοισι κίε σθένεϊ βλεμεαίνων.</p>
        <p><a>8.338</a> ὡς δ' ὅτε τίς τε κύων συὸς ἀγρίου ἠὲ λέοντος</p>
        <p><a>8.339</a> ἅπτηται κατόπισθε ποσὶν ταχέεσσι διώκων</p>
        <p><a>8.340</a> ἰσχία τε γλουτούς τε, ἑλισσόμενόν τε δοκεύει,</p>
        <p><a>8.341</a> ὣς Ἕκτωρ ὤπαζε κάρη κομόωντας Ἀχαιούς,</p>
        <p><a>8.342</a> αἰὲν ἀποκτείνων τὸν ὀπίστατον: οἳ δὲ φέβοντο.</p>
        <p><a>8.343</a> αὐτὰρ ἐπεὶ διά τε σκόλοπας καὶ τάφρον ἔβησαν</p>
        <p><a>8.344</a> φεύγοντες, πολλοὶ δὲ δάμεν Τρώων ὑπὸ χερσίν,</p>
        <p><a>8.345</a> οἳ μὲν δὴ παρὰ νηυσὶν ἐρητύοντο μένοντες,</p>
        <p><a>8.346</a> ἀλλήλοισί τε κεκλόμενοι καὶ πᾶσι θεοῖσι</p>
        <p><a>8.347</a> χεῖρας ἀνίσχοντες μεγάλ' εὐχετόωντο ἕκαστος:</p>
        <p><a>8.348</a> Ἕκτωρ δ' ἀμφιπεριστρώφα καλλίτριχας ἵππους</p>
        <p><a>8.349</a> Γοργοῦς ὄμματ' ἔχων ἠδὲ βροτολοιγοῦ Ἄρηος.</p>
        <p><a>8.350</a> τοὺς δὲ ἰδοῦσ' ἐλέησε θεὰ λευκώλενος Ἥρη,</p>
        <p><a>8.351</a> αἶψα δ' Ἀθηναίην ἔπεα πτερόεντα προσηύδα:</p>
        <p><a>8.352</a> ὢ πόποι αἰγιόχοιο Διὸς τέκος οὐκέτι νῶϊ</p>
        <p><a>8.353</a> ὀλλυμένων Δαναῶν κεκαδησόμεθ' ὑστάτιόν περ;</p>
        <p><a>8.354</a> οἵ κεν δὴ κακὸν οἶτον ἀναπλήσαντες ὄλωνται</p>
        <p><a>8.355</a> ἀνδρὸς ἑνὸς ῥιπῇ, ὃ δὲ μαίνεται οὐκέτ' ἀνεκτῶς</p>
        <p><a>8.356</a> Ἕκτωρ Πριαμίδης, καὶ δὴ κακὰ πολλὰ ἔοργε.</p>
        <p><a>8.357</a> τὴν δ' αὖτε προσέειπε θεὰ γλαυκῶπις Ἀθήνη:</p>
        <p><a>8.358</a> καὶ λίην οὗτός γε μένος θυμόν τ' ὀλέσειε</p>
        <p><a>8.359</a> χερσὶν ὑπ' Ἀργείων φθίμενος ἐν πατρίδι γαίῃ:</p>
        <p><a>8.360</a> ἀλλὰ πατὴρ οὑμὸς φρεσὶ μαίνεται οὐκ ἀγαθῇσι</p>
        <p><a>8.361</a> σχέτλιος, αἰὲν ἀλιτρός, ἐμῶν μενέων ἀπερωεύς:</p>
        <p><a>8.362</a> οὐδέ τι τῶν μέμνηται, ὅ οἱ μάλα πολλάκις υἱὸν</p>
        <p><a>8.363</a> τειρόμενον σώεσκον ὑπ' Εὐρυσθῆος ἀέθλων.</p>
        <p><a>8.364</a> ἤτοι ὃ μὲν κλαίεσκε πρὸς οὐρανόν, αὐτὰρ ἐμὲ Ζεὺς</p>
        <p><a>8.365</a> τῷ ἐπαλεξήσουσαν ἀπ' οὐρανόθεν προΐαλλεν.</p>
        <p><a>8.366</a> εἰ γὰρ ἐγὼ τάδε ᾔδε' ἐνὶ φρεσὶ πευκαλίμῃσιν</p>
        <p><a>8.367</a> εὖτέ μιν εἰς Ἀΐδαο πυλάρταο προὔπεμψεν</p>
        <p><a>8.368</a> ἐξ Ἐρέβευς ἄξοντα κύνα στυγεροῦ Ἀΐδαο,</p>
        <p><a>8.369</a> οὐκ ἂν ὑπεξέφυγε Στυγὸς ὕδατος αἰπὰ ῥέεθρα.</p>
        <p><a>8.370</a> νῦν δ' ἐμὲ μὲν στυγέει, Θέτιδος δ' ἐξήνυσε βουλάς,</p>
        <p><a>8.371</a> ἥ οἱ γούνατ' ἔκυσσε καὶ ἔλλαβε χειρὶ γενείου,</p>
        <p><a>8.372</a> λισσομένη τιμῆσαι Ἀχιλλῆα πτολίπορθον.</p>
        <p><a>8.373</a> ἔσται μὰν ὅτ' ἂν αὖτε φίλην γλαυκώπιδα εἴπῃ.</p>
        <p><a>8.374</a> ἀλλὰ σὰ μὲν νῦν νῶϊν ἐπέντυε μώνυχας ἵππους,</p>
        <p><a>8.375</a> ὄφρ' ἂν ἐγὼ καταδῦσα Διὸς δόμον αἰγιόχοιο</p>
        <p><a>8.376</a> τεύχεσιν ἐς πόλεμον θωρήξομαι, ὄφρα ἴδωμαι</p>
        <p><a>8.377</a> ἢ νῶϊ Πριάμοιο πάϊς κορυθαίολος Ἕκτωρ</p>
        <p><a>8.378</a> γηθήσει προφανέντε ἀνὰ πτολέμοιο γεφύρας,</p>
        <p><a>8.379</a> ἦ τις καὶ Τρώων κορέει κύνας ἠδ' οἰωνοὺς</p>
        <p><a>8.380</a> δημῷ καὶ σάρκεσσι, πεσὼν ἐπὶ νηυσὶν Ἀχαιῶν.</p>
        <p><a>8.381</a> ὣς ἔφατ', οὐδ' ἀπίθησε θεὰ λευκώλενος Ἥρη.</p>
        <p><a>8.382</a> ἣ μὲν ἐποιχομένη χρυσάμπυκας ἔντυεν ἵππους</p>
        <p><a>8.383</a> Ἥρη πρέσβα θεὰ θυγάτηρ μεγάλοιο Κρόνοιο:</p>
        <p><a>8.384</a> αὐτὰρ Ἀθηναίη κούρη Διὸς αἰγιόχοιο</p>
        <p><a>8.385</a> πέπλον μὲν κατέχευεν ἑανὸν πατρὸς ἐπ' οὔδει</p>
        <p><a>8.386</a> ποικίλον, ὅν ῥ' αὐτὴ ποιήσατο καὶ κάμε χερσίν,</p>
        <p><a>8.387</a> ἣ δὲ χιτῶν' ἐνδῦσα Διὸς νεφεληγερέταο</p>
        <p><a>8.388</a> τεύχεσιν ἐς πόλεμον θωρήσσετο δακρυόεντα.</p>
        <p><a>8.389</a> ἐς δ' ὄχεα φλόγεα ποσὶ βήσετο, λάζετο δ' ἔγχος</p>
        <p><a>8.390</a> βριθὺ μέγα στιβαρόν, τῷ δάμνησι στίχας ἀνδρῶν</p>
        <p><a>8.391</a> ἡρώων, τοῖσίν τε κοτέσσεται ὀβριμοπάτρη.</p>
        <p><a>8.392</a> Ἥρη δὲ μάστιγι θοῶς ἐπεμαίετ' ἄρ' ἵππους:</p>
        <p><a>8.393</a> αὐτόμαται δὲ πύλαι μύκον οὐρανοῦ ἃς ἔχον Ὧραι,</p>
        <p><a>8.394</a> τῇς ἐπιτέτραπται μέγας οὐρανὸς Οὔλυμπός τε</p>
        <p><a>8.395</a> ἠμὲν ἀνακλῖναι πυκινὸν νέφος ἠδ' ἐπιθεῖναι.</p>
        <p><a>8.396</a> τῇ ῥα δι' αὐτάων κεντρηνεκέας ἔχον ἵππους.</p>
        <p><a>8.397</a> Ζεὺς δὲ πατὴρ Ἴδηθεν ἐπεὶ ἴδε χώσατ' ἄρ' αἰνῶς,</p>
        <p><a>8.398</a> Ἶριν δ' ὄτρυνε χρυσόπτερον ἀγγελέουσαν:</p>
        <p><a>8.399</a> βάσκ' ἴθι Ἶρι ταχεῖα, πάλιν τρέπε μηδ' ἔα ἄντην</p>
        <p><a>8.400</a> ἔρχεσθ': οὐ γὰρ καλὰ συνοισόμεθα πτόλεμον δέ.</p>
        <p><a>8.401</a> ὧδε γὰρ ἐξερέω, τὸ δὲ καὶ τετελεσμένον ἔσται:</p>
        <p><a>8.402</a> γυιώσω μέν σφωϊν ὑφ' ἅρμασιν ὠκέας ἵππους,</p>
        <p><a>8.403</a> αὐτὰς δ' ἐκ δίφρου βαλέω κατά θ' ἅρματα ἄξω:</p>
        <p><a>8.404</a> οὐδέ κεν ἐς δεκάτους περιτελλομένους ἐνιαυτοὺς</p>
        <p><a>8.405</a> ἕλκε' ἀπαλθήσεσθον, ἅ κεν μάρπτῃσι κεραυνός:</p>
        <p><a>8.406</a> ὄφρα ἰδῇ γλαυκῶπις ὅτ' ἂν ᾧ πατρὶ μάχηται.</p>
        <p><a>8.407</a> Ἥρῃ δ' οὔ τι τόσον νεμεσίζομαι οὐδὲ χολοῦμαι:</p>
        <p><a>8.408</a> αἰεὶ γάρ μοι ἔωθεν ἐνικλᾶν ὅττί κεν εἴπω.</p>
        <p><a>8.409</a> ὣς ἔφατ', ὦρτο δὲ Ἶρις ἀελλόπος ἀγγελέουσα,</p>
        <p><a>8.410</a> βῆ δ' ἐξ Ἰδαίων ὀρέων ἐς μακρὸν Ὄλυμπον.</p>
        <p><a>8.411</a> πρώτῃσιν δὲ πύλῃσι πολυπτύχου Οὐλύμποιο</p>
        <p><a>8.412</a> ἀντομένη κατέρυκε, Διὸς δέ σφ' ἔννεπε μῦθον:</p>
        <p><a>8.413</a> πῇ μέματον; τί σφῶϊν ἐνὶ φρεσὶ μαίνεται ἦτορ;</p>
        <p><a>8.414</a> οὐκ ἐάᾳ Κρονίδης ἐπαμυνέμεν Ἀργείοισιν.</p>
        <p><a>8.415</a> ὧδε γὰρ ἠπείλησε Κρόνου πάϊς, ᾗ τελέει περ,</p>
        <p><a>8.416</a> γυιώσειν μὲν σφῶϊν ὑφ' ἅρμασιν ὠκέας ἵππους,</p>
        <p><a>8.417</a> αὐτὰς δ' ἐκ δίφρου βαλέειν κατά θ' ἅρματα ἄξειν:</p>
        <p><a>8.418</a> οὐδέ κεν ἐς δεκάτους περιτελλομένους ἐνιαυτοὺς</p>
        <p><a>8.419</a> ἕλκε' ἀπαλθήσεσθον, ἅ κεν μάρπτῃσι κεραυνός:</p>
        <p><a>8.420</a> ὄφρα ἰδῇς γλαυκῶπι ὅτ' ἂν σῷ πατρὶ μάχηαι.</p>
        <p><a>8.421</a> Ἥρῃ δ' οὔ τι τόσον νεμεσίζεται οὐδὲ χολοῦται:</p>
        <p><a>8.422</a> αἰεὶ γάρ οἱ ἔωθεν ἐνικλᾶν ὅττι κεν εἴπῃ:</p>
        <p><a>8.423</a> ἀλλὰ σύ γ' αἰνοτάτη κύον ἀδεὲς εἰ ἐτεόν γε</p>
        <p><a>8.424</a> τολμήσεις Διὸς ἄντα πελώριον ἔγχος ἀεῖραι.</p>
        <p><a>8.425</a> ἣ μὲν ἄρ' ὣς εἰποῦσ' ἀπέβη πόδας ὠκέα Ἶρις,</p>
        <p><a>8.426</a> αὐτὰρ Ἀθηναίην Ἥρη πρὸς μῦθον ἔειπεν:</p>
        <p><a>8.427</a> ὢ πόποι αἰγιόχοιο Διὸς τέκος, οὐκέτ' ἔγωγε</p>
        <p><a>8.428</a> νῶϊ ἐῶ Διὸς ἄντα βροτῶν ἕνεκα πτολεμίζειν:</p>
        <p><a>8.429</a> τῶν ἄλλος μὲν ἀποφθίσθω, ἄλλος δὲ βιώτω,</p>
        <p><a>8.430</a> ὅς κε τύχῃ: κεῖνος δὲ τὰ ἃ φρονέων ἐνὶ θυμῷ</p>
        <p><a>8.431</a> Τρωσί τε καὶ Δαναοῖσι δικαζέτω, ὡς ἐπιεικές.</p>
        <p><a>8.432</a> ὣς ἄρα φωνήσασα πάλιν τρέπε μώνυχας ἵππους:</p>
        <p><a>8.433</a> τῇσιν δ' Ὧραι μὲν λῦσαν καλλίτριχας ἵππους,</p>
        <p><a>8.434</a> καὶ τοὺς μὲν κατέδησαν ἐπ' ἀμβροσίῃσι κάπῃσιν,</p>
        <p><a>8.435</a> ἅρματα δ' ἔκλιναν πρὸς ἐνώπια παμφανόωντα:</p>
        <p><a>8.436</a> αὐταὶ δὲ χρυσέοισιν ἐπὶ κλισμοῖσι κάθιζον</p>
        <p><a>8.437</a> μίγδ' ἄλλοισι θεοῖσι, φίλον τετιημέναι ἦτορ.</p>
        <p><a>8.438</a> Ζεὺς δὲ πατὴρ Ἴδηθεν ἐΰτροχον ἅρμα καὶ ἵππους</p>
        <p><a>8.439</a> Οὔλυμπον δὲ δίωκε, θεῶν δ' ἐξίκετο θώκους.</p>
        <p><a>8.440</a> τῷ δὲ καὶ ἵππους μὲν λῦσε κλυτὸς ἐννοσίγαιος,</p>
        <p><a>8.441</a> ἅρματα δ' ἂμ βωμοῖσι τίθει κατὰ λῖτα πετάσσας:</p>
        <p><a>8.442</a> αὐτὸς δὲ χρύσειον ἐπὶ θρόνον εὐρύοπα Ζεὺς</p>
        <p><a>8.443</a> ἕζετο, τῷ δ' ὑπὸ ποσσὶ μέγας πελεμίζετ' Ὄλυμπος.</p>
        <p><a>8.444</a> αἳ δ' οἶαι Διὸς ἀμφὶς Ἀθηναίη τε καὶ Ἥρη</p>
        <p><a>8.445</a> ἥσθην, οὐδέ τί μιν προσεφώνεον οὐδ' ἐρέοντο:</p>
        <p><a>8.446</a> αὐτὰρ ὃ ἔγνω ᾗσιν ἐνὶ φρεσὶ φώνησέν τε:</p>
        <p><a>8.447</a> τίφθ' οὕτω τετίησθον Ἀθηναίη τε καὶ Ἥρη;</p>
        <p><a>8.448</a> οὐ μέν θην κάμετόν γε μάχῃ ἔνι κυδιανείρῃ</p>
        <p><a>8.449</a> ὀλλῦσαι Τρῶας, τοῖσιν κότον αἰνὸν ἔθεσθε.</p>
        <p><a>8.450</a> πάντως, οἷον ἐμόν γε μένος καὶ χεῖρες ἄαπτοι,</p>
        <p><a>8.451</a> οὐκ ἄν με τρέψειαν ὅσοι θεοί εἰσ' ἐν Ὀλύμπῳ.</p>
        <p><a>8.452</a> σφῶϊν δὲ πρίν περ τρόμος ἔλλαβε φαίδιμα γυῖα</p>
        <p><a>8.453</a> πρὶν πόλεμόν τε ἰδεῖν πολέμοιό τε μέρμερα ἔργα.</p>
        <p><a>8.454</a> ὧδε γὰρ ἐξερέω, τὸ δέ κεν τετελεσμένον ἦεν:</p>
        <p><a>8.455</a> οὐκ ἂν ἐφ' ὑμετέρων ὀχέων πληγέντε κεραυνῷ</p>
        <p><a>8.456</a> ἂψ ἐς Ὄλυμπον ἵκεσθον, ἵν' ἀθανάτων ἕδος ἐστίν.</p>
        <p><a>8.457</a> ὣς ἔφαθ', αἳ δ' ἐπέμυξαν Ἀθηναίη τε καὶ Ἥρη:</p>
        <p><a>8.458</a> πλησίαι αἵ γ' ἥσθην, κακὰ δὲ Τρώεσσι μεδέσθην.</p>
        <p><a>8.459</a> ἤτοι Ἀθηναίη ἀκέων ἦν οὐδέ τι εἶπε</p>
        <p><a>8.460</a> σκυζομένη Διὶ πατρί, χόλος δέ μιν ἄγριος ᾕρει:</p>
        <p><a>8.461</a> Ἥρῃ δ' οὐκ ἔχαδε στῆθος χόλον, ἀλλὰ προσηύδα:</p>
        <p><a>8.462</a> αἰνότατε Κρονίδη ποῖον τὸν μῦθον ἔειπες.</p>
        <p><a>8.463</a> εὖ νυ καὶ ἡμεῖς ἴδμεν ὅ τοι σθένος οὐκ ἀλαπαδνόν:</p>
        <p><a>8.464</a> ἀλλ' ἔμπης Δαναῶν ὀλοφυρόμεθ' αἰχμητάων,</p>
        <p><a>8.465</a> οἵ κεν δὴ κακὸν οἶτον ἀναπλήσαντες ὄλωνται.</p>
        <p><a>8.466</a> ἀλλ' ἤτοι πολέμου μὲν ἀφεξόμεθ', εἰ σὺ κελεύεις:</p>
        <p><a>8.467</a> βουλὴν δ' Ἀργείοις ὑποθησόμεθ' ἥ τις ὀνήσει,</p>
        <p><a>8.468</a> ὡς μὴ πάντες ὄλωνται ὀδυσσαμένοιο τεοῖο.</p>
        <p><a>8.469</a> τὴν δ' ἀπαμειβόμενος προσέφη νεφεληγερέτα Ζεύς:</p>
        <p><a>8.470</a> ἠοῦς δὴ καὶ μᾶλλον ὑπερμενέα Κρονίωνα</p>
        <p><a>8.471</a> ὄψεαι, αἴ κ' ἐθέλῃσθα, βοῶπις πότνια Ἥρη</p>
        <p><a>8.472</a> ὀλλύντ' Ἀργείων πουλὺν στρατὸν αἰχμητάων:</p>
        <p><a>8.473</a> οὐ γὰρ πρὶν πολέμου ἀποπαύσεται ὄβριμος Ἕκτωρ</p>
        <p><a>8.474</a> πρὶν ὄρθαι παρὰ ναῦφι ποδώκεα Πηλεΐωνα,</p>
        <p><a>8.475</a> ἤματι τῷ ὅτ' ἂν οἳ μὲν ἐπὶ πρύμνῃσι μάχωνται</p>
        <p><a>8.476</a> στείνει ἐν αἰνοτάτῳ περὶ Πατρόκλοιο θανόντος:</p>
        <p><a>8.477</a> ὣς γὰρ θέσφατόν ἐστι: σέθεν δ' ἐγὼ οὐκ ἀλεγίζω</p>
        <p><a>8.478</a> χωομένης, οὐδ' εἴ κε τὰ νείατα πείραθ' ἵκηαι</p>
        <p><a>8.479</a> γαίης καὶ πόντοιο, ἵν' Ἰάπετός τε Κρόνος τε</p>
        <p><a>8.480</a> ἥμενοι οὔτ' αὐγῇς Ὑπερίονος Ἠελίοιο</p>
        <p><a>8.481</a> τέρποντ' οὔτ' ἀνέμοισι, βαθὺς δέ τε Τάρταρος ἀμφίς:</p>
        <p><a>8.482</a> οὐδ' ἢν ἔνθ' ἀφίκηαι ἀλωμένη, οὔ σευ ἔγωγε</p>
        <p><a>8.483</a> σκυζομένης ἀλέγω, ἐπεὶ οὐ σέο κύντερον ἄλλο.</p>
        <p><a>8.484</a> ὣς φάτο, τὸν δ' οὔ τι προσέφη λευκώλενος Ἥρη.</p>
        <p><a>8.485</a> ἐν δ' ἔπεσ' Ὠκεανῷ λαμπρὸν φάος ἠελίοιο</p>
        <p><a>8.486</a> ἕλκον νύκτα μέλαιναν ἐπὶ ζείδωρον ἄρουραν.</p>
        <p><a>8.487</a> Τρωσὶν μέν ῥ' ἀέκουσιν ἔδυ φάος, αὐτὰρ Ἀχαιοῖς</p>
        <p><a>8.488</a> ἀσπασίη τρίλλιστος ἐπήλυθε νὺξ ἐρεβεννή.</p>
        <p><a>8.489</a> Τρώων αὖτ' ἀγορὴν ποιήσατο φαίδιμος Ἕκτωρ</p>
        <p><a>8.490</a> νόσφι νεῶν ἀγαγὼν ποταμῷ ἔπι δινήεντι,</p>
        <p><a>8.491</a> ἐν καθαρῷ ὅθι δὴ νεκύων διεφαίνετο χῶρος.</p>
        <p><a>8.492</a> ἐξ ἵππων δ' ἀποβάντες ἐπὶ χθόνα μῦθον ἄκουον</p>
        <p><a>8.493</a> τόν ῥ' Ἕκτωρ ἀγόρευε Διῒ φίλος: ἐν δ' ἄρα χειρὶ</p>
        <p><a>8.494</a> ἔγχος ἔχ' ἑνδεκάπηχυ: πάροιθε δὲ λάμπετο δουρὸς</p>
        <p><a>8.495</a> αἰχμὴ χαλκείη, περὶ δὲ χρύσεος θέε πόρκης,</p>
        <p><a>8.496</a> τῷ ὅ γ' ἐρεισάμενος ἔπεα Τρώεσσι μετηύδα:</p>
        <p><a>8.497</a> κέκλυτέ μευ Τρῶες καὶ Δάρδανοι ἠδ' ἐπίκουροι:</p>
        <p><a>8.498</a> νῦν ἐφάμην νῆάς τ' ὀλέσας καὶ πάντας Ἀχαιοὺς</p>
        <p><a>8.499</a> ἂψ ἀπονοστήσειν προτὶ Ἴλιον ἠνεμόεσσαν:</p>
        <p><a>8.500</a> ἀλλὰ πρὶν κνέφας ἦλθε, τὸ νῦν ἐσάωσε μάλιστα</p>
        <p><a>8.501</a> Ἀργείους καὶ νῆας ἐπὶ ῥηγμῖνι θαλάσσης.</p>
        <p><a>8.502</a> ἀλλ' ἤτοι νῦν μὲν πειθώμεθα νυκτὶ μελαίνῃ</p>
        <p><a>8.503</a> δόρπά τ' ἐφοπλισόμεσθα: ἀτὰρ καλλίτριχας ἵππους</p>
        <p><a>8.504</a> λύσαθ' ὑπὲξ ὀχέων, παρὰ δέ σφισι βάλλετ' ἐδωδήν:</p>
        <p><a>8.505</a> ἐκ πόλιος δ' ἄξεσθε βόας καὶ ἴφια μῆλα</p>
        <p><a>8.506</a> καρπαλίμως, οἶνον δὲ μελίφρονα οἰνίζεσθε</p>
        <p><a>8.507</a> σῖτόν τ' ἐκ μεγάρων, ἐπὶ δὲ ξύλα πολλὰ λέγεσθε,</p>
        <p><a>8.508</a> ὥς κεν παννύχιοι μέσφ' ἠοῦς ἠριγενείης</p>
        <p><a>8.509</a> καίωμεν πυρὰ πολλά, σέλας δ' εἰς οὐρανὸν ἵκῃ,</p>
        <p><a>8.510</a> μή πως καὶ διὰ νύκτα κάρη κομόωντες Ἀχαιοὶ</p>
        <p><a>8.511</a> φεύγειν ὁρμήσωνται ἐπ' εὐρέα νῶτα θαλάσσης.</p>
        <p><a>8.512</a> μὴ μὰν ἀσπουδί γε νεῶν ἐπιβαῖεν ἕκηλοι,</p>
        <p><a>8.513</a> ἀλλ' ὥς τις τούτων γε βέλος καὶ οἴκοθι πέσσῃ</p>
        <p><a>8.514</a> βλήμενος ἢ ἰῷ ἢ ἔγχεϊ ὀξυόεντι</p>
        <p><a>8.515</a> νηὸς ἐπιθρῴσκων, ἵνα τις στυγέῃσι καὶ ἄλλος</p>
        <p><a>8.516</a> Τρωσὶν ἐφ' ἱπποδάμοισι φέρειν πολύδακρυν Ἄρηα.</p>
        <p><a>8.517</a> κήρυκες δ' ἀνὰ ἄστυ Διῒ φίλοι ἀγγελλόντων</p>
        <p><a>8.518</a> παῖδας πρωθήβας πολιοκροτάφους τε γέροντας</p>
        <p><a>8.519</a> λέξασθαι περὶ ἄστυ θεοδμήτων ἐπὶ πύργων:</p>
        <p><a>8.520</a> θηλύτεραι δὲ γυναῖκες ἐνὶ μεγάροισιν ἑκάστη</p>
        <p><a>8.521</a> πῦρ μέγα καιόντων: φυλακὴ δέ τις ἔμπεδος ἔστω</p>
        <p><a>8.522</a> μὴ λόχος εἰσέλθῃσι πόλιν λαῶν ἀπεόντων.</p>
        <p><a>8.523</a> ὧδ' ἔστω Τρῶες μεγαλήτορες ὡς ἀγορεύω:</p>
        <p><a>8.524</a> μῦθος δ' ὃς μὲν νῦν ὑγιὴς εἰρημένος ἔστω,</p>
        <p><a>8.525</a> τὸν δ' ἠοῦς Τρώεσσι μεθ' ἱπποδάμοις ἀγορεύσω.</p>
        <p><a>8.526</a> ἔλπομαι εὐχόμενος Διί τ' ἄλλοισίν τε θεοῖσιν</p>
        <p><a>8.527</a> ἐξελάαν ἐνθένδε κύνας κηρεσσιφορήτους,</p>
        <p><a>8.528</a> οὓς κῆρες φορέουσι μελαινάων ἐπὶ νηῶν.</p>
        <p><a>8.529</a> ἀλλ' ἤτοι ἐπὶ νυκτὶ φυλάξομεν ἡμέας αὐτούς,</p>
        <p><a>8.530</a> πρῶϊ δ' ὑπηοῖοι σὺν τεύχεσι θωρηχθέντες</p>
        <p><a>8.531</a> νηυσὶν ἔπι γλαφυρῇσιν ἐγείρομεν ὀξὺν Ἄρηα.</p>
        <p><a>8.532</a> εἴσομαι εἴ κέ μ' ὁ Τυδεΐδης κρατερὸς Διομήδης</p>
        <p><a>8.533</a> πὰρ νηῶν πρὸς τεῖχος ἀπώσεται, ἤ κεν ἐγὼ τὸν</p>
        <p><a>8.534</a> χαλκῷ δῃώσας ἔναρα βροτόεντα φέρωμαι.</p>
        <p><a>8.535</a> αὔριον ἣν ἀρετὴν διαείσεται, εἴ κ' ἐμὸν ἔγχος</p>
        <p><a>8.536</a> μείνῃ ἐπερχόμενον: ἀλλ' ἐν πρώτοισιν ὀΐω</p>
        <p><a>8.537</a> κείσεται οὐτηθείς, πολέες δ' ἀμφ' αὐτὸν ἑταῖροι</p>
        <p><a>8.538</a> ἠελίου ἀνιόντος ἐς αὔριον: εἰ γὰρ ἐγὼν ὣς</p>
        <p><a>8.539</a> εἴην ἀθάνατος καὶ ἀγήρως ἤματα πάντα,</p>
        <p><a>8.540</a> τιοίμην δ' ὡς τίετ' Ἀθηναίη καὶ Ἀπόλλων,</p>
        <p><a>8.541</a> ὡς νῦν ἡμέρη ἥδε κακὸν φέρει Ἀργείοισιν.</p>
        <p><a>8.542</a> ὣς Ἕκτωρ ἀγόρευ', ἐπὶ δὲ Τρῶες κελάδησαν.</p>
        <p><a>8.543</a> οἳ δ' ἵππους μὲν λῦσαν ὑπὸ ζυγοῦ ἱδρώοντας,</p>
        <p><a>8.544</a> δῆσαν δ' ἱμάντεσσι παρ' ἅρμασιν οἷσιν ἕκαστος:</p>
        <p><a>8.545</a> ἐκ πόλιος δ' ἄξοντο βόας καὶ ἴφια μῆλα</p>
        <p><a>8.546</a> καρπαλίμως, οἶνον δὲ μελίφρονα οἰνίζοντο,</p>
        <p><a>8.547</a> σῖτόν τ' ἐκ μεγάρων, ἐπὶ δὲ ξύλα πολλὰ λέγοντο.</p>
        <p><a>8.548</a> κνίσην δ' ἐκ πεδίου ἄνεμοι φέρον οὐρανὸν εἴσω.</p>
        <p><a>8.549</a> οἳ δὲ μέγα φρονέοντες ἐπὶ πτολέμοιο γεφύρας</p>
        <p><a>8.550</a> εἴατο παννύχιοι, πυρὰ δέ σφισι καίετο πολλά.</p>
        <p><a>8.551</a> ὡς δ' ὅτ' ἐν οὐρανῷ ἄστρα φαεινὴν ἀμφὶ σελήνην</p>
        <p><a>8.552</a> φαίνετ' ἀριπρεπέα, ὅτε τ' ἔπλετο νήνεμος αἰθήρ:</p>
        <p><a>8.553</a> ἔκ τ' ἔφανεν πᾶσαι σκοπιαὶ καὶ πρώονες ἄκροι</p>
        <p><a>8.554</a> καὶ νάπαι: οὐρανόθεν δ' ἄρ' ὑπερράγη ἄσπετος αἰθήρ,</p>
        <p><a>8.555</a> πάντα δὲ εἴδεται ἄστρα, γέγηθε δέ τε φρένα ποιμήν:</p>
        <p><a>8.556</a> τόσσα μεσηγὺ νεῶν ἠδὲ Ξάνθοιο ῥοάων</p>
        <p><a>8.557</a> Τρώων καιόντων πυρὰ φαίνετο Ἰλιόθι πρό.</p>
        <p><a>8.558</a> χίλι' ἄρ' ἐν πεδίῳ πυρὰ καίετο, πὰρ δὲ ἑκάστῳ</p>
        <p><a>8.559</a> εἴατο πεντήκοντα σέλᾳ πυρὸς αἰθομένοιο.</p>
        <p><a>8.560</a> ἵπποι δὲ κρῖ λευκὸν ἐρεπτόμενοι καὶ ὀλύρας</p>
        <p><a>8.561</a> ἑσταότες παρ' ὄχεσφιν ἐΰθρονον Ἠῶ μίμνον.</p>
    </div>
    <div class="bk">
        <h4 class="latin">Book 9</h4>
        <p><a>9.1</a> ὣς οἱ μὲν Τρῶες φυλακὰς ἔχον: αὐτὰρ Ἀχαιοὺς</p>
        <p><a>9.2</a> θεσπεσίη ἔχε φύζα φόβου κρυόεντος ἑταίρη,</p>
        <p><a>9.3</a> πένθεϊ δ' ἀτλήτῳ βεβολήατο πάντες ἄριστοι.</p>
        <p><a>9.4</a> ὡς δ' ἄνεμοι δύο πόντον ὀρίνετον ἰχθυόεντα</p>
        <p><a>9.5</a> Βορέης καὶ Ζέφυρος, τώ τε Θρῄκηθεν ἄητον</p>
        <p><a>9.6</a> ἐλθόντ' ἐξαπίνης: ἄμυδις δέ τε κῦμα κελαινὸν</p>
        <p><a>9.7</a> κορθύεται, πολλὸν δὲ παρὲξ ἅλα φῦκος ἔχευεν:</p>
        <p><a>9.8</a> ὣς ἐδαΐζετο θυμὸς ἐνὶ στήθεσσιν Ἀχαιῶν.</p>
        <p><a>9.9</a> Ἀτρεΐδης δ' ἄχεϊ μεγάλῳ βεβολημένος ἦτορ</p>
        <p><a>9.10</a> φοίτα κηρύκεσσι λιγυφθόγγοισι κελεύων</p>
        <p><a>9.11</a> κλήδην εἰς ἀγορὴν κικλήσκειν ἄνδρα ἕκαστον,</p>
        <p><a>9.12</a> μὴ δὲ βοᾶν: αὐτὸς δὲ μετὰ πρώτοισι πονεῖτο.</p>
        <p><a>9.13</a> ἷζον δ' εἰν ἀγορῇ τετιηότες: ἂν δ' Ἀγαμέμνων</p>
        <p><a>9.14</a> ἵστατο δάκρυ χέων ὥς τε κρήνη μελάνυδρος</p>
        <p><a>9.15</a> ἥ τε κατ' αἰγίλιπος πέτρης δνοφερὸν χέει ὕδωρ:</p>
        <p><a>9.16</a> ὣς ὃ βαρὺ στενάχων ἔπε' Ἀργείοισι μετηύδα:</p>
        <p><a>9.17</a> ὦ φίλοι Ἀργείων ἡγήτορες ἠδὲ μέδοντες</p>
        <p><a>9.18</a> Ζεύς με μέγα Κρονίδης ἄτῃ ἐνέδησε βαρείῃ</p>
        <p><a>9.19</a> σχέτλιος, ὃς τότε μέν μοι ὑπέσχετο καὶ κατένευσεν</p>
        <p><a>9.20</a> Ἴλιον ἐκπέρσαντ' εὐτείχεον ἀπονέεσθαι,</p>
        <p><a>9.21</a> νῦν δὲ κακὴν ἀπάτην βουλεύσατο, καί με κελεύει</p>
        <p><a>9.22</a> δυσκλέα Ἄργος ἱκέσθαι, ἐπεὶ πολὺν ὤλεσα λαόν.</p>
        <p><a>9.23</a> οὕτω που Διὶ μέλλει ὑπερμενέϊ φίλον εἶναι,</p>
        <p><a>9.24</a> ὃς δὴ πολλάων πολίων κατέλυσε κάρηνα</p>
        <p><a>9.25</a> ἠδ' ἔτι καὶ λύσει: τοῦ γὰρ κράτος ἐστὶ μέγιστον.</p>
        <p><a>9.26</a> ἀλλ' ἄγεθ' ὡς ἂν ἐγὼ εἴπω πειθώμεθα πάντες:</p>
        <p><a>9.27</a> φεύγωμεν σὺν νηυσὶ φίλην ἐς πατρίδα γαῖαν:</p>
        <p><a>9.28</a> οὐ γὰρ ἔτι Τροίην αἱρήσομεν εὐρυάγυιαν.</p>
        <p><a>9.29</a> ὣς ἔφαθ', οἳ δ' ἄρα πάντες ἀκὴν ἐγένοντο σιωπῇ.</p>
        <p><a>9.30</a> δὴν δ' ἄνεῳ ἦσαν τετιηότες υἷες Ἀχαιῶν:</p>
        <p><a>9.31</a> ὀψὲ δὲ δὴ μετέειπε βοὴν ἀγαθὸς Διομήδης:</p>
        <p><a>9.32</a> Ἀτρεΐδη σοὶ πρῶτα μαχήσομαι ἀφραδέοντι,</p>
        <p><a>9.33</a> ἣ θέμις ἐστὶν ἄναξ ἀγορῇ: σὺ δὲ μή τι χολωθῇς.</p>
        <p><a>9.34</a> ἀλκὴν μέν μοι πρῶτον ὀνείδισας ἐν Δαναοῖσι</p>
        <p><a>9.35</a> φὰς ἔμεν ἀπτόλεμον καὶ ἀνάλκιδα: ταῦτα δὲ πάντα</p>
        <p><a>9.36</a> ἴσασ' Ἀργείων ἠμὲν νέοι ἠδὲ γέροντες.</p>
        <p><a>9.37</a> σοὶ δὲ διάνδιχα δῶκε Κρόνου πάϊς ἀγκυλομήτεω:</p>
        <p><a>9.38</a> σκήπτρῳ μέν τοι δῶκε τετιμῆσθαι περὶ πάντων,</p>
        <p><a>9.39</a> ἀλκὴν δ' οὔ τοι δῶκεν, ὅ τε κράτος ἐστὶ μέγιστον.</p>
        <p><a>9.40</a> δαιμόνι' οὕτω που μάλα ἔλπεαι υἷας Ἀχαιῶν</p>
        <p><a>9.41</a> ἀπτολέμους τ' ἔμεναι καὶ ἀνάλκιδας ὡς ἀγορεύεις;</p>
        <p><a>9.42</a> εἰ δέ τοι αὐτῷ θυμὸς ἐπέσσυται ὥς τε νέεσθαι</p>
        <p><a>9.43</a> ἔρχεο: πάρ τοι ὁδός, νῆες δέ τοι ἄγχι θαλάσσης</p>
        <p><a>9.44</a> ἑστᾶσ', αἵ τοι ἕποντο Μυκήνηθεν μάλα πολλαί.</p>
        <p><a>9.45</a> ἀλλ' ἄλλοι μενέουσι κάρη κομόωντες Ἀχαιοὶ</p>
        <p><a>9.46</a> εἰς ὅ κέ περ Τροίην διαπέρσομεν. εἰ δὲ καὶ αὐτοὶ</p>
        <p><a>9.47</a> φευγόντων σὺν νηυσὶ φίλην ἐς πατρίδα γαῖαν:</p>
        <p><a>9.48</a> νῶϊ δ' ἐγὼ Σθένελός τε μαχησόμεθ' εἰς ὅ κε τέκμωρ</p>
        <p><a>9.49</a> Ἰλίου εὕρωμεν: σὺν γὰρ θεῷ εἰλήλουθμεν.</p>
        <p><a>9.50</a> ὣς ἔφαθ', οἳ δ' ἄρα πάντες ἐπίαχον υἷες Ἀχαιῶν</p>
        <p><a>9.51</a> μῦθον ἀγασσάμενοι Διομήδεος ἱπποδάμοιο.</p>
        <p><a>9.52</a> τοῖσι δ' ἀνιστάμενος μετεφώνεεν ἱππότα Νέστωρ:</p>
        <p><a>9.53</a> Τυδεΐδη περὶ μὲν πολέμῳ ἔνι καρτερός ἐσσι,</p>
        <p><a>9.54</a> καὶ βουλῇ μετὰ πάντας ὁμήλικας ἔπλευ ἄριστος.</p>
        <p><a>9.55</a> οὔ τίς τοι τὸν μῦθον ὀνόσσεται ὅσσοι Ἀχαιοί,</p>
        <p><a>9.56</a> οὐδὲ πάλιν ἐρέει: ἀτὰρ οὐ τέλος ἵκεο μύθων.</p>
        <p><a>9.57</a> ἦ μὲν καὶ νέος ἐσσί, ἐμὸς δέ κε καὶ πάϊς εἴης</p>
        <p><a>9.58</a> ὁπλότατος γενεῆφιν: ἀτὰρ πεπνυμένα βάζεις</p>
        <p><a>9.59</a> Ἀργείων βασιλῆας, ἐπεὶ κατὰ μοῖραν ἔειπες.</p>
        <p><a>9.60</a> ἀλλ' ἄγ' ἐγών, ὃς σεῖο γεραίτερος εὔχομαι εἶναι,</p>
        <p><a>9.61</a> ἐξείπω καὶ πάντα διίξομαι: οὐδέ κέ τίς μοι</p>
        <p><a>9.62</a> μῦθον ἀτιμήσει', οὐδὲ κρείων Ἀγαμέμνων.</p>
        <p><a>9.63</a> ἀφρήτωρ ἀθέμιστος ἀνέστιός ἐστιν ἐκεῖνος</p>
        <p><a>9.64</a> ὃς πολέμου ἔραται ἐπιδημίου ὀκρυόεντος.</p>
        <p><a>9.65</a> ἀλλ' ἤτοι νῦν μὲν πειθώμεθα νυκτὶ μελαίνῃ</p>
        <p><a>9.66</a> δόρπά τ' ἐφοπλισόμεσθα: φυλακτῆρες δὲ ἕκαστοι</p>
        <p><a>9.67</a> λεξάσθων παρὰ τάφρον ὀρυκτὴν τείχεος ἐκτός.</p>
        <p><a>9.68</a> κούροισιν μὲν ταῦτ' ἐπιτέλλομαι: αὐτὰρ ἔπειτα</p>
        <p><a>9.69</a> Ἀτρεΐδη σὺ μὲν ἄρχε: σὺ γὰρ βασιλεύτατός ἐσσι.</p>
        <p><a>9.70</a> δαίνυ δαῖτα γέρουσιν: ἔοικέ τοι, οὔ τοι ἀεικές.</p>
        <p><a>9.71</a> πλεῖαί τοι οἴνου κλισίαι, τὸν νῆες Ἀχαιῶν</p>
        <p><a>9.72</a> ἠμάτιαι Θρῄκηθεν ἐπ' εὐρέα πόντον ἄγουσι:</p>
        <p><a>9.73</a> πᾶσά τοί ἐσθ' ὑποδεξίη, πολέεσσι δ' ἀνάσσεις.</p>
        <p><a>9.74</a> πολλῶν δ' ἀγρομένων τῷ πείσεαι ὅς κεν ἀρίστην</p>
        <p><a>9.75</a> βουλὴν βουλεύσῃ: μάλα δὲ χρεὼ πάντας Ἀχαιοὺς</p>
        <p><a>9.76</a> ἐσθλῆς καὶ πυκινῆς, ὅτι δήϊοι ἐγγύθι νηῶν</p>
        <p><a>9.77</a> καίουσιν πυρὰ πολλά: τίς ἂν τάδε γηθήσειε;</p>
        <p><a>9.78</a> νὺξ δ' ἧδ' ἠὲ διαρραίσει στρατὸν ἠὲ σαώσει.</p>
        <p><a>9.79</a> ὣς ἔφαθ', οἳ δ' ἄρα τοῦ μάλα μὲν κλύον ἠδὲ πίθοντο.</p>
        <p><a>9.80</a> ἐκ δὲ φυλακτῆρες σὺν τεύχεσιν ἐσσεύοντο</p>
        <p><a>9.81</a> ἀμφί τε Νεστορίδην Θρασυμήδεα ποιμένα λαῶν,</p>
        <p><a>9.82</a> ἠδ' ἀμφ' Ἀσκάλαφον καὶ Ἰάλμενον υἷας Ἄρηος</p>
        <p><a>9.83</a> ἀμφί τε Μηριόνην Ἀφαρῆά τε Δηΐπυρόν τε,</p>
        <p><a>9.84</a> ἠδ' ἀμφὶ Κρείοντος υἱὸν Λυκομήδεα δῖον.</p>
        <p><a>9.85</a> ἕπτ' ἔσαν ἡγεμόνες φυλάκων, ἑκατὸν δὲ ἑκάστῳ</p>
        <p><a>9.86</a> κοῦροι ἅμα στεῖχον δολίχ' ἔγχεα χερσὶν ἔχοντες:</p>
        <p><a>9.87</a> κὰδ δὲ μέσον τάφρου καὶ τείχεος ἷζον ἰόντες:</p>
        <p><a>9.88</a> ἔνθα δὲ πῦρ κήαντο, τίθεντο δὲ δόρπα ἕκαστος.</p>
        <p><a>9.89</a> Ἀτρεΐδης δὲ γέροντας ἀολλέας ἦγεν Ἀχαιῶν</p>
        <p><a>9.90</a> ἐς κλισίην, παρὰ δέ σφι τίθει μενοεικέα δαῖτα.</p>
        <p><a>9.91</a> οἳ δ' ἐπ' ὀνείαθ' ἑτοῖμα προκείμενα χεῖρας ἴαλλον.</p>
        <p><a>9.92</a> αὐτὰρ ἐπεὶ πόσιος καὶ ἐδητύος ἐξ ἔρον ἕντο,</p>
        <p><a>9.93</a> τοῖς ὁ γέρων πάμπρωτος ὑφαίνειν ἤρχετο μῆτιν</p>
        <p><a>9.94</a> Νέστωρ, οὗ καὶ πρόσθεν ἀρίστη φαίνετο βουλή:</p>
        <p><a>9.95</a> ὅ σφιν ἐϋφρονέων ἀγορήσατο καὶ μετέειπεν:</p>
        <p><a>9.96</a> Ἀτρεΐδη κύδιστε ἄναξ ἀνδρῶν Ἀγάμεμνον</p>
        <p><a>9.97</a> ἐν σοὶ μὲν λήξω, σέο δ' ἄρξομαι, οὕνεκα πολλῶν</p>
        <p><a>9.98</a> λαῶν ἐσσι ἄναξ καί τοι Ζεὺς ἐγγυάλιξε</p>
        <p><a>9.99</a> σκῆπτρόν τ' ἠδὲ θέμιστας, ἵνά σφισι βουλεύῃσθα.</p>
        <p><a>9.100</a> τώ σε χρὴ περὶ μὲν φάσθαι ἔπος ἠδ' ἐπακοῦσαι,</p>
        <p><a>9.101</a> κρηῆναι δὲ καὶ ἄλλῳ, ὅτ' ἄν τινα θυμὸς ἀνώγῃ</p>
        <p><a>9.102</a> εἰπεῖν εἰς ἀγαθόν: σέο δ' ἕξεται ὅττί κεν ἄρχῃ.</p>
        <p><a>9.103</a> αὐτὰρ ἐγὼν ἐρέω ὥς μοι δοκεῖ εἶναι ἄριστα.</p>
        <p><a>9.104</a> οὐ γάρ τις νόον ἄλλος ἀμείνονα τοῦδε νοήσει</p>
        <p><a>9.105</a> οἷον ἐγὼ νοέω ἠμὲν πάλαι ἠδ' ἔτι καὶ νῦν</p>
        <p><a>9.106</a> ἐξ ἔτι τοῦ ὅτε διογενὲς Βρισηΐδα κούρην</p>
        <p><a>9.107</a> χωομένου Ἀχιλῆος ἔβης κλισίηθεν ἀπούρας</p>
        <p><a>9.108</a> οὔ τι καθ' ἡμέτερόν γε νόον: μάλα γάρ τοι ἔγωγε</p>
        <p><a>9.109</a> πόλλ' ἀπεμυθεόμην: σὺ δὲ σῷ μεγαλήτορι θυμῷ</p>
        <p><a>9.110</a> εἴξας ἄνδρα φέριστον, ὃν ἀθάνατοί περ ἔτισαν,</p>
        <p><a>9.111</a> ἠτίμησας, ἑλὼν γὰρ ἔχεις γέρας: ἀλλ' ἔτι καὶ νῦν</p>
        <p><a>9.112</a> φραζώμεσθ' ὥς κέν μιν ἀρεσσάμενοι πεπίθωμεν</p>
        <p><a>9.113</a> δώροισίν τ' ἀγανοῖσιν ἔπεσσί τε μειλιχίοισι.</p>
        <p><a>9.114</a> τὸν δ' αὖτε προσέειπεν ἄναξ ἀνδρῶν Ἀγαμέμνων:</p>
        <p><a>9.115</a> ὦ γέρον οὔ τι ψεῦδος ἐμὰς ἄτας κατέλεξας:</p>
        <p><a>9.116</a> ἀασάμην, οὐδ' αὐτὸς ἀναίνομαι. ἀντί νυ πολλῶν</p>
        <p><a>9.117</a> λαῶν ἐστὶν ἀνὴρ ὅν τε Ζεὺς κῆρι φιλήσῃ,</p>
        <p><a>9.118</a> ὡς νῦν τοῦτον ἔτισε, δάμασσε δὲ λαὸν Ἀχαιῶν.</p>
        <p><a>9.119</a> ἀλλ' ἐπεὶ ἀασάμην φρεσὶ λευγαλέῃσι πιθήσας,</p>
        <p><a>9.120</a> ἂψ ἐθέλω ἀρέσαι δόμεναί τ' ἀπερείσι' ἄποινα.</p>
        <p><a>9.121</a> ὑμῖν δ' ἐν πάντεσσι περικλυτὰ δῶρ' ὀνομήνω</p>
        <p><a>9.122</a> ἕπτ' ἀπύρους τρίποδας, δέκα δὲ χρυσοῖο τάλαντα,</p>
        <p><a>9.123</a> αἴθωνας δὲ λέβητας ἐείκοσι, δώδεκα δ' ἵππους</p>
        <p><a>9.124</a> πηγοὺς ἀθλοφόρους, οἳ ἀέθλια ποσσὶν ἄροντο.</p>
        <p><a>9.125</a> οὔ κεν ἀλήϊος εἴη ἀνὴρ ᾧ τόσσα γένοιτο,</p>
        <p><a>9.126</a> οὐδέ κεν ἀκτήμων ἐριτίμοιο χρυσοῖο,</p>
        <p><a>9.127</a> ὅσσά μοι ἠνείκαντο ἀέθλια μώνυχες ἵπποι.</p>
        <p><a>9.128</a> δώσω δ' ἑπτὰ γυναῖκας ἀμύμονα ἔργα ἰδυίας</p>
        <p><a>9.129</a> Λεσβίδας, ἃς ὅτε Λέσβον ἐϋκτιμένην ἕλεν αὐτὸς</p>
        <p><a>9.130</a> ἐξελόμην, αἳ κάλλει ἐνίκων φῦλα γυναικῶν.</p>
        <p><a>9.131</a> τὰς μέν οἱ δώσω, μετὰ δ' ἔσσεται ἣν τότ' ἀπηύρων</p>
        <p><a>9.132</a> κούρη Βρισῆος: ἐπὶ δὲ μέγαν ὅρκον ὀμοῦμαι</p>
        <p><a>9.133</a> μή ποτε τῆς εὐνῆς ἐπιβήμεναι ἠδὲ μιγῆναι,</p>
        <p><a>9.134</a> ἣ θέμις ἀνθρώπων πέλει ἀνδρῶν ἠδὲ γυναικῶν.</p>
        <p><a>9.135</a> ταῦτα μὲν αὐτίκα πάντα παρέσσεται: εἰ δέ κεν αὖτε</p>
        <p><a>9.136</a> ἄστυ μέγα Πριάμοιο θεοὶ δώωσ' ἀλαπάξαι,</p>
        <p><a>9.137</a> νῆα ἅλις χρυσοῦ καὶ χαλκοῦ νηησάσθω</p>
        <p><a>9.138</a> εἰσελθών, ὅτε κεν δατεώμεθα ληΐδ' Ἀχαιοί,</p>
        <p><a>9.139</a> Τρωϊάδας δὲ γυναῖκας ἐείκοσιν αὐτὸς ἑλέσθω,</p>
        <p><a>9.140</a> αἴ κε μετ' Ἀργείην Ἑλένην κάλλισται ἔωσιν.</p>
        <p><a>9.141</a> εἰ δέ κεν Ἄργος ἱκοίμεθ' Ἀχαιϊκὸν οὖθαρ ἀρούρης</p>
        <p><a>9.142</a> γαμβρός κέν μοι ἔοι: τίσω δέ μιν ἶσον Ὀρέστῃ,</p>
        <p><a>9.143</a> ὅς μοι τηλύγετος τρέφεται θαλίῃ ἔνι πολλῇ.</p>
        <p><a>9.144</a> τρεῖς δέ μοί εἰσι θύγατρες ἐνὶ μεγάρῳ εὐπήκτῳ</p>
        <p><a>9.145</a> Χρυσόθεμις καὶ Λαοδίκη καὶ Ἰφιάνασσα,</p>
        <p><a>9.146</a> τάων ἥν κ' ἐθέλῃσι φίλην ἀνάεδνον ἀγέσθω</p>
        <p><a>9.147</a> πρὸς οἶκον Πηλῆος: ἐγὼ δ' ἐπὶ μείλια δώσω</p>
        <p><a>9.148</a> πολλὰ μάλ', ὅσσ' οὔ πώ τις ἑῇ ἐπέδωκε θυγατρί:</p>
        <p><a>9.149</a> ἑπτὰ δέ οἱ δώσω εὖ ναιόμενα πτολίεθρα</p>
        <p><a>9.150</a> Καρδαμύλην Ἐνόπην τε καὶ Ἱρὴν ποιήεσσαν</p>
        <p><a>9.151</a> Φηράς τε ζαθέας ἠδ' Ἄνθειαν βαθύλειμον</p>
        <p><a>9.152</a> καλήν τ' Αἴπειαν καὶ Πήδασον ἀμπελόεσσαν.</p>
        <p><a>9.153</a> πᾶσαι δ' ἐγγὺς ἁλός, νέαται Πύλου ἠμαθόεντος:</p>
        <p><a>9.154</a> ἐν δ' ἄνδρες ναίουσι πολύρρηνες πολυβοῦται,</p>
        <p><a>9.155</a> οἵ κέ ἑ δωτίνῃσι θεὸν ὣς τιμήσουσι</p>
        <p><a>9.156</a> καί οἱ ὑπὸ σκήπτρῳ λιπαρὰς τελέουσι θέμιστας.</p>
        <p><a>9.157</a> ταῦτά κέ οἱ τελέσαιμι μεταλήξαντι χόλοιο.</p>
        <p><a>9.158</a> δμηθήτω: Ἀΐδης τοι ἀμείλιχος ἠδ' ἀδάμαστος,</p>
        <p><a>9.159</a> τοὔνεκα καί τε βροτοῖσι θεῶν ἔχθιστος ἁπάντων:</p>
        <p><a>9.160</a> καί μοι ὑποστήτω ὅσσον βασιλεύτερός εἰμι</p>
        <p><a>9.161</a> ἠδ' ὅσσον γενεῇ προγενέστερος εὔχομαι εἶναι.</p>
        <p><a>9.162</a> τὸν δ' ἠμείβετ' ἔπειτα Γερήνιος ἱππότα Νέστωρ:</p>
        <p><a>9.163</a> Ἀτρεΐδη κύδιστε ἄναξ ἀνδρῶν Ἀγάμεμνον</p>
        <p><a>9.164</a> δῶρα μὲν οὐκέτ' ὀνοστὰ διδοῖς Ἀχιλῆϊ ἄνακτι:</p>
        <p><a>9.165</a> ἀλλ' ἄγετε κλητοὺς ὀτρύνομεν, οἵ κε τάχιστα</p>
        <p><a>9.166</a> ἔλθωσ' ἐς κλισίην Πηληϊάδεω Ἀχιλῆος.</p>
        <p><a>9.167</a> εἰ δ' ἄγε τοὺς ἂν ἐγὼ ἐπιόψομαι οἳ δὲ πιθέσθων.</p>
        <p><a>9.168</a> Φοῖνιξ μὲν πρώτιστα Διῒ φίλος ἡγησάσθω,</p>
        <p><a>9.169</a> αὐτὰρ ἔπειτ' Αἴας τε μέγας καὶ δῖος Ὀδυσσεύς:</p>
        <p><a>9.170</a> κηρύκων δ' Ὀδίος τε καὶ Εὐρυβάτης ἅμ' ἑπέσθων.</p>
        <p><a>9.171</a> φέρτε δὲ χερσὶν ὕδωρ, εὐφημῆσαί τε κέλεσθε,</p>
        <p><a>9.172</a> ὄφρα Διὶ Κρονίδῃ ἀρησόμεθ', αἴ κ' ἐλεήσῃ.</p>
        <p><a>9.173</a> ὣς φάτο, τοῖσι δὲ πᾶσιν ἑαδότα μῦθον ἔειπεν.</p>
        <p><a>9.174</a> αὐτίκα κήρυκες μὲν ὕδωρ ἐπὶ χεῖρας ἔχευαν,</p>
        <p><a>9.175</a> κοῦροι δὲ κρητῆρας ἐπεστέψαντο ποτοῖο,</p>
        <p><a>9.176</a> νώμησαν δ' ἄρα πᾶσιν ἐπαρξάμενοι δεπάεσσιν.</p>
        <p><a>9.177</a> αὐτὰρ ἐπεὶ σπεῖσάν τ' ἔπιόν θ' ὅσον ἤθελε θυμός,</p>
        <p><a>9.178</a> ὁρμῶντ' ἐκ κλισίης Ἀγαμέμνονος Ἀτρεΐδαο.</p>
        <p><a>9.179</a> τοῖσι δὲ πόλλ' ἐπέτελλε Γερήνιος ἱππότα Νέστωρ</p>
        <p><a>9.180</a> δενδίλλων ἐς ἕκαστον, Ὀδυσσῆϊ δὲ μάλιστα,</p>
        <p><a>9.181</a> πειρᾶν ὡς πεπίθοιεν ἀμύμονα Πηλεΐωνα.</p>
        <p><a>9.182</a> τὼ δὲ βάτην παρὰ θῖνα πολυφλοίσβοιο θαλάσσης</p>
        <p><a>9.183</a> πολλὰ μάλ' εὐχομένω γαιηόχῳ ἐννοσιγαίῳ</p>
        <p><a>9.184</a> ῥηϊδίως πεπιθεῖν μεγάλας φρένας Αἰακίδαο.</p>
        <p><a>9.185</a> Μυρμιδόνων δ' ἐπί τε κλισίας καὶ νῆας ἱκέσθην,</p>
        <p><a>9.186</a> τὸν δ' εὗρον φρένα τερπόμενον φόρμιγγι λιγείῃ</p>
        <p><a>9.187</a> καλῇ δαιδαλέῃ, ἐπὶ δ' ἀργύρεον ζυγὸν ἦεν,</p>
        <p><a>9.188</a> τὴν ἄρετ' ἐξ ἐνάρων πόλιν Ἠετίωνος ὀλέσσας:</p>
        <p><a>9.189</a> τῇ ὅ γε θυμὸν ἔτερπεν, ἄειδε δ' ἄρα κλέα ἀνδρῶν.</p>
        <p><a>9.190</a> Πάτροκλος δέ οἱ οἶος ἐναντίος ἧστο σιωπῇ,</p>
        <p><a>9.191</a> δέγμενος Αἰακίδην ὁπότε λήξειεν ἀείδων,</p>
        <p><a>9.192</a> τὼ δὲ βάτην προτέρω, ἡγεῖτο δὲ δῖος Ὀδυσσεύς,</p>
        <p><a>9.193</a> στὰν δὲ πρόσθ' αὐτοῖο: ταφὼν δ' ἀνόρουσεν Ἀχιλλεὺς</p>
        <p><a>9.194</a> αὐτῇ σὺν φόρμιγγι λιπὼν ἕδος ἔνθα θάασσεν.</p>
        <p><a>9.195</a> ὣς δ' αὔτως Πάτροκλος, ἐπεὶ ἴδε φῶτας, ἀνέστη.</p>
        <p><a>9.196</a> τὼ καὶ δεικνύμενος προσέφη πόδας ὠκὺς Ἀχιλλεύς:</p>
        <p><a>9.197</a> χαίρετον: ἦ φίλοι ἄνδρες ἱκάνετον ἦ τι μάλα χρεώ,</p>
        <p><a>9.198</a> οἵ μοι σκυζομένῳ περ Ἀχαιῶν φίλτατοί ἐστον.</p>
        <p><a>9.199</a> ὣς ἄρα φωνήσας προτέρω ἄγε δῖος Ἀχιλλεύς,</p>
        <p><a>9.200</a> εἷσεν δ' ἐν κλισμοῖσι τάπησί τε πορφυρέοισιν.</p>
        <p><a>9.201</a> αἶψα δὲ Πάτροκλον προσεφώνεεν ἐγγὺς ἐόντα:</p>
        <p><a>9.202</a> μείζονα δὴ κρητῆρα Μενοιτίου υἱὲ καθίστα,</p>
        <p><a>9.203</a> ζωρότερον δὲ κέραιε, δέπας δ' ἔντυνον ἑκάστῳ:</p>
        <p><a>9.204</a> οἳ γὰρ φίλτατοι ἄνδρες ἐμῷ ὑπέασι μελάθρῳ.</p>
        <p><a>9.205</a> ὣς φάτο, Πάτροκλος δὲ φίλῳ ἐπεπείθεθ' ἑταίρῳ.</p>
        <p><a>9.206</a> αὐτὰρ ὅ γε κρεῖον μέγα κάββαλεν ἐν πυρὸς αὐγῇ,</p>
        <p><a>9.207</a> ἐν δ' ἄρα νῶτον ἔθηκ' ὄϊος καὶ πίονος αἰγός,</p>
        <p><a>9.208</a> ἐν δὲ συὸς σιάλοιο ῥάχιν τεθαλυῖαν ἀλοιφῇ.</p>
        <p><a>9.209</a> τῷ δ' ἔχεν Αὐτομέδων, τάμνεν δ' ἄρα δῖος Ἀχιλλεύς.</p>
        <p><a>9.210</a> καὶ τὰ μὲν εὖ μίστυλλε καὶ ἀμφ' ὀβελοῖσιν ἔπειρε,</p>
        <p><a>9.211</a> πῦρ δὲ Μενοιτιάδης δαῖεν μέγα ἰσόθεος φώς.</p>
        <p><a>9.212</a> αὐτὰρ ἐπεὶ κατὰ πῦρ ἐκάη καὶ φλὸξ ἐμαράνθη,</p>
        <p><a>9.213</a> ἀνθρακιὴν στορέσας ὀβελοὺς ἐφύπερθε τάνυσσε,</p>
        <p><a>9.214</a> πάσσε δ' ἁλὸς θείοιο κρατευτάων ἐπαείρας.</p>
        <p><a>9.215</a> αὐτὰρ ἐπεί ῥ' ὤπτησε καὶ εἰν ἐλεοῖσιν ἔχευε,</p>
        <p><a>9.216</a> Πάτροκλος μὲν σῖτον ἑλὼν ἐπένειμε τραπέζῃ</p>
        <p><a>9.217</a> καλοῖς ἐν κανέοισιν, ἀτὰρ κρέα νεῖμεν Ἀχιλλεύς.</p>
        <p><a>9.218</a> αὐτὸς δ' ἀντίον ἷζεν Ὀδυσσῆος θείοιο</p>
        <p><a>9.219</a> τοίχου τοῦ ἑτέροιο, θεοῖσι δὲ θῦσαι ἀνώγει</p>
        <p><a>9.220</a> Πάτροκλον ὃν ἑταῖρον: ὃ δ' ἐν πυρὶ βάλλε θυηλάς.</p>
        <p><a>9.221</a> οἳ δ' ἐπ' ὀνείαθ' ἑτοῖμα προκείμενα χεῖρας ἴαλλον.</p>
        <p><a>9.222</a> αὐτὰρ ἐπεὶ πόσιος καὶ ἐδητύος ἐξ ἔρον ἕντο,</p>
        <p><a>9.223</a> νεῦσ' Αἴας Φοίνικι: νόησε δὲ δῖος Ὀδυσσεύς,</p>
        <p><a>9.224</a> πλησάμενος δ' οἴνοιο δέπας δείδεκτ' Ἀχιλῆα:</p>
        <p><a>9.225</a> χαῖρ' Ἀχιλεῦ: δαιτὸς μὲν ἐΐσης οὐκ ἐπιδευεῖς</p>
        <p><a>9.226</a> ἠμὲν ἐνὶ κλισίῃ Ἀγαμέμνονος Ἀτρεΐδαο</p>
        <p><a>9.227</a> ἠδὲ καὶ ἐνθάδε νῦν, πάρα γὰρ μενοεικέα πολλὰ</p>
        <p><a>9.228</a> δαίνυσθ': ἀλλ' οὐ δαιτὸς ἐπηράτου ἔργα μέμηλεν,</p>
        <p><a>9.229</a> ἀλλὰ λίην μέγα πῆμα διοτρεφὲς εἰσορόωντες</p>
        <p><a>9.230</a> δείδιμεν: ἐν δοιῇ δὲ σαωσέμεν ἢ ἀπολέσθαι</p>
        <p><a>9.231</a> νῆας ἐϋσσέλμους, εἰ μὴ σύ γε δύσεαι ἀλκήν.</p>
        <p><a>9.232</a> ἐγγὺς γὰρ νηῶν καὶ τείχεος αὖλιν ἔθεντο</p>
        <p><a>9.233</a> Τρῶες ὑπέρθυμοι τηλεκλειτοί τ' ἐπίκουροι</p>
        <p><a>9.234</a> κηάμενοι πυρὰ πολλὰ κατὰ στρατόν, οὐδ' ἔτι φασὶ</p>
        <p><a>9.235</a> σχήσεσθ', ἀλλ' ἐν νηυσὶ μελαίνῃσιν πεσέεσθαι.</p>
        <p><a>9.236</a> Ζεὺς δέ σφι Κρονίδης ἐνδέξια σήματα φαίνων</p>
        <p><a>9.237</a> ἀστράπτει: Ἕκτωρ δὲ μέγα σθένεϊ βλεμεαίνων</p>
        <p><a>9.238</a> μαίνεται ἐκπάγλως πίσυνος Διί, οὐδέ τι τίει</p>
        <p><a>9.239</a> ἀνέρας οὐδὲ θεούς: κρατερὴ δέ ἑ λύσσα δέδυκεν.</p>
        <p><a>9.240</a> ἀρᾶται δὲ τάχιστα φανήμεναι Ἠῶ δῖαν:</p>
        <p><a>9.241</a> στεῦται γὰρ νηῶν ἀποκόψειν ἄκρα κόρυμβα</p>
        <p><a>9.242</a> αὐτάς τ' ἐμπρήσειν μαλεροῦ πυρός, αὐτὰρ Ἀχαιοὺς</p>
        <p><a>9.243</a> δῃώσειν παρὰ τῇσιν ὀρινομένους ὑπὸ καπνοῦ.</p>
        <p><a>9.244</a> ταῦτ' αἰνῶς δείδοικα κατὰ φρένα, μή οἱ ἀπειλὰς</p>
        <p><a>9.245</a> ἐκτελέσωσι θεοί, ἡμῖν δὲ δὴ αἴσιμον εἴη</p>
        <p><a>9.246</a> φθίσθαι ἐνὶ Τροίῃ ἑκὰς Ἄργεος ἱπποβότοιο.</p>
        <p><a>9.247</a> ἀλλ' ἄνα εἰ μέμονάς γε καὶ ὀψέ περ υἷας Ἀχαιῶν</p>
        <p><a>9.248</a> τειρομένους ἐρύεσθαι ὑπὸ Τρώων ὀρυμαγδοῦ.</p>
        <p><a>9.249</a> αὐτῷ τοι μετόπισθ' ἄχος ἔσσεται, οὐδέ τι μῆχος</p>
        <p><a>9.250</a> ῥεχθέντος κακοῦ ἔστ' ἄκος εὑρεῖν: ἀλλὰ πολὺ πρὶν</p>
        <p><a>9.251</a> φράζευ ὅπως Δαναοῖσιν ἀλεξήσεις κακὸν ἦμαρ.</p>
        <p><a>9.252</a> ὦ πέπον ἦ μὲν σοί γε πατὴρ ἐπετέλλετο Πηλεὺς</p>
        <p><a>9.253</a> ἤματι τῷ ὅτε σ' ἐκ Φθίης Ἀγαμέμνονι πέμπε:</p>
        <p><a>9.254</a> τέκνον ἐμὸν κάρτος μὲν Ἀθηναίη τε καὶ Ἥρη</p>
        <p><a>9.255</a> δώσουσ' αἴ κ' ἐθέλωσι, σὺ δὲ μεγαλήτορα θυμὸν</p>
        <p><a>9.256</a> ἴσχειν ἐν στήθεσσι: φιλοφροσύνη γὰρ ἀμείνων:</p>
        <p><a>9.257</a> ληγέμεναι δ' ἔριδος κακομηχάνου, ὄφρά σε μᾶλλον</p>
        <p><a>9.258</a> τίωσ' Ἀργείων ἠμὲν νέοι ἠδὲ γέροντες.</p>
        <p><a>9.259</a> ὣς ἐπέτελλ' ὃ γέρων, σὺ δὲ λήθεαι: ἀλλ' ἔτι καὶ νῦν</p>
        <p><a>9.260</a> παύε', ἔα δὲ χόλον θυμαλγέα: σοὶ δ' Ἀγαμέμνων</p>
        <p><a>9.261</a> ἄξια δῶρα δίδωσι μεταλήξαντι χόλοιο.</p>
        <p><a>9.262</a> εἰ δὲ σὺ μέν μευ ἄκουσον, ἐγὼ δέ κέ τοι καταλέξω</p>
        <p><a>9.263</a> ὅσσά τοι ἐν κλισίῃσιν ὑπέσχετο δῶρ' Ἀγαμέμνων:</p>
        <p><a>9.264</a> ἕπτ' ἀπύρους τρίποδας, δέκα δὲ χρυσοῖο τάλαντα,</p>
        <p><a>9.265</a> αἴθωνας δὲ λέβητας ἐείκοσι, δώδεκα δ' ἵππους</p>
        <p><a>9.266</a> πηγοὺς ἀθλοφόρους, οἳ ἀέθλια ποσσὶν ἄροντο.</p>
        <p><a>9.267</a> οὔ κεν ἀλήϊος εἴη ἀνὴρ ᾧ τόσσα γένοιτο</p>
        <p><a>9.268</a> οὐδέ κεν ἀκτήμων ἐριτίμοιο χρυσοῖο,</p>
        <p><a>9.269</a> ὅσσ' Ἀγαμέμνονος ἵπποι ἀέθλια ποσσὶν ἄροντο.</p>
        <p><a>9.270</a> δώσει δ' ἑπτὰ γυναῖκας ἀμύμονα ἔργα ἰδυίας</p>
        <p><a>9.271</a> Λεσβίδας, ἃς ὅτε Λέσβον ἐϋκτιμένην ἕλες αὐτὸς</p>
        <p><a>9.272</a> ἐξέλεθ', αἳ τότε κάλλει ἐνίκων φῦλα γυναικῶν.</p>
        <p><a>9.273</a> τὰς μέν τοι δώσει, μετὰ δ' ἔσσεται ἣν τότ' ἀπηύρα</p>
        <p><a>9.274</a> κούρη Βρισῆος: ἐπὶ δὲ μέγαν ὅρκον ὀμεῖται</p>
        <p><a>9.275</a> μή ποτε τῆς εὐνῆς ἐπιβήμεναι ἠδὲ μιγῆναι</p>
        <p><a>9.276</a> ἣ θέμις ἐστὶν ἄναξ ἤτ' ἀνδρῶν ἤτε γυναικῶν.</p>
        <p><a>9.277</a> ταῦτα μὲν αὐτίκα πάντα παρέσσεται: εἰ δέ κεν αὖτε</p>
        <p><a>9.278</a> ἄστυ μέγα Πριάμοιο θεοὶ δώωσ' ἀλαπάξαι,</p>
        <p><a>9.279</a> νῆα ἅλις χρυσοῦ καὶ χαλκοῦ νηήσασθαι</p>
        <p><a>9.280</a> εἰσελθών, ὅτε κεν δατεώμεθα ληΐδ' Ἀχαιοί,</p>
        <p><a>9.281</a> Τρωϊάδας δὲ γυναῖκας ἐείκοσιν αὐτὸς ἑλέσθαι,</p>
        <p><a>9.282</a> αἵ κε μετ' Ἀργείην Ἑλένην κάλλισται ἔωσιν.</p>
        <p><a>9.283</a> εἰ δέ κεν Ἄργος ἱκοίμεθ' Ἀχαιϊκὸν οὖθαρ ἀρούρης</p>
        <p><a>9.284</a> γαμβρός κέν οἱ ἔοις: τίσει δέ σε ἶσον Ὀρέστῃ,</p>
        <p><a>9.285</a> ὅς οἱ τηλύγετος τρέφεται θαλίῃ ἔνι πολλῇ.</p>
        <p><a>9.286</a> τρεῖς δέ οἵ εἰσι θύγατρες ἐνὶ μεγάρῳ εὐπήκτῳ</p>
        <p><a>9.287</a> Χρυσόθεμις καὶ Λαοδίκη καὶ Ἰφιάνασσα,</p>
        <p><a>9.288</a> τάων ἥν κ' ἐθέλῃσθα φίλην ἀνάεδνον ἄγεσθαι</p>
        <p><a>9.289</a> πρὸς οἶκον Πηλῆος: ὃ δ' αὖτ' ἐπὶ μείλια δώσει</p>
        <p><a>9.290</a> πολλὰ μάλ', ὅσσ' οὔ πώ τις ἑῇ ἐπέδωκε θυγατρί:</p>
        <p><a>9.291</a> ἑπτὰ δέ τοι δώσει εὖ ναιόμενα πτολίεθρα</p>
        <p><a>9.292</a> Καρδαμύλην Ἐνόπην τε καὶ Ἱρὴν ποιήεσσαν</p>
        <p><a>9.293</a> Φηράς τε ζαθέας ἠδ' Ἄνθειαν βαθύλειμον</p>
        <p><a>9.294</a> καλήν τ' Αἴπειαν καὶ Πήδασον ἀμπελόεσσαν.</p>
        <p><a>9.295</a> πᾶσαι δ' ἐγγὺς ἁλός, νέαται Πύλου ἠμαθόεντος:</p>
        <p><a>9.296</a> ἐν δ' ἄνδρες ναίουσι πολύρρηνες πολυβοῦται,</p>
        <p><a>9.297</a> οἵ κέ σε δωτίνῃσι θεὸν ὣς τιμήσουσι</p>
        <p><a>9.298</a> καί τοι ὑπὸ σκήπτρῳ λιπαρὰς τελέουσι θέμιστας.</p>
        <p><a>9.299</a> ταῦτά κέ τοι τελέσειε μεταλήξαντι χόλοιο.</p>
        <p><a>9.300</a> εἰ δέ τοι Ἀτρεΐδης μὲν ἀπήχθετο κηρόθι μᾶλλον</p>
        <p><a>9.301</a> αὐτὸς καὶ τοῦ δῶρα, σὺ δ' ἄλλους περ Παναχαιοὺς</p>
        <p><a>9.302</a> τειρομένους ἐλέαιρε κατὰ στρατόν, οἵ σε θεὸν ὣς</p>
        <p><a>9.303</a> τίσουσ': ἦ γάρ κέ σφι μάλα μέγα κῦδος ἄροιο:</p>
        <p><a>9.304</a> νῦν γάρ χ' Ἕκτορ' ἕλοις, ἐπεὶ ἂν μάλα τοι σχεδὸν ἔλθοι</p>
        <p><a>9.305</a> λύσσαν ἔχων ὀλοήν, ἐπεὶ οὔ τινά φησιν ὁμοῖον</p>
        <p><a>9.306</a> οἷ ἔμεναι Δαναῶν οὓς ἐνθάδε νῆες ἔνεικαν.</p>
        <p><a>9.307</a> τὸν δ' ἀπαμειβόμενος προσέφη πόδας ὠκὺς Ἀχιλλεύς:</p>
        <p><a>9.308</a> διογενὲς Λαερτιάδη πολυμήχαν' Ὀδυσσεῦ</p>
        <p><a>9.309</a> χρὴ μὲν δὴ τὸν μῦθον ἀπηλεγέως ἀποειπεῖν,</p>
        <p><a>9.310</a> ᾗ περ δὴ φρονέω τε καὶ ὡς τετελεσμένον ἔσται,</p>
        <p><a>9.311</a> ὡς μή μοι τρύζητε παρήμενοι ἄλλοθεν ἄλλος.</p>
        <p><a>9.312</a> ἐχθρὸς γάρ μοι κεῖνος ὁμῶς Ἀΐδαο πύλῃσιν</p>
        <p><a>9.313</a> ὅς χ' ἕτερον μὲν κεύθῃ ἐνὶ φρεσίν, ἄλλο δὲ εἴπῃ.</p>
        <p><a>9.314</a> αὐτὰρ ἐγὼν ἐρέω ὥς μοι δοκεῖ εἶναι ἄριστα:</p>
        <p><a>9.315</a> οὔτ' ἔμεγ' Ἀτρεΐδην Ἀγαμέμνονα πεισέμεν οἴω</p>
        <p><a>9.316</a> οὔτ' ἄλλους Δαναούς, ἐπεὶ οὐκ ἄρα τις χάρις ἦεν</p>
        <p><a>9.317</a> μάρνασθαι δηΐοισιν ἐπ' ἀνδράσι νωλεμὲς αἰεί.</p>
        <p><a>9.318</a> ἴση μοῖρα μένοντι καὶ εἰ μάλα τις πολεμίζοι:</p>
        <p><a>9.319</a> ἐν δὲ ἰῇ τιμῇ ἠμὲν κακὸς ἠδὲ καὶ ἐσθλός:</p>
        <p><a>9.320</a> κάτθαν' ὁμῶς ὅ τ' ἀεργὸς ἀνὴρ ὅ τε πολλὰ ἐοργώς.</p>
        <p><a>9.321</a> οὐδέ τί μοι περίκειται, ἐπεὶ πάθον ἄλγεα θυμῷ</p>
        <p><a>9.322</a> αἰεὶ ἐμὴν ψυχὴν παραβαλλόμενος πολεμίζειν.</p>
        <p><a>9.323</a> ὡς δ' ὄρνις ἀπτῆσι νεοσσοῖσι προφέρῃσι</p>
        <p><a>9.324</a> μάστακ' ἐπεί κε λάβῃσι, κακῶς δ' ἄρα οἱ πέλει αὐτῇ,</p>
        <p><a>9.325</a> ὣς καὶ ἐγὼ πολλὰς μὲν ἀΰπνους νύκτας ἴαυον,</p>
        <p><a>9.326</a> ἤματα δ' αἱματόεντα διέπρησσον πολεμίζων</p>
        <p><a>9.327</a> ἀνδράσι μαρνάμενος ὀάρων ἕνεκα σφετεράων.</p>
        <p><a>9.328</a> δώδεκα δὴ σὺν νηυσὶ πόλεις ἀλάπαξ' ἀνθρώπων,</p>
        <p><a>9.329</a> πεζὸς δ' ἕνδεκά φημι κατὰ Τροίην ἐρίβωλον:</p>
        <p><a>9.330</a> τάων ἐκ πασέων κειμήλια πολλὰ καὶ ἐσθλὰ</p>
        <p><a>9.331</a> ἐξελόμην, καὶ πάντα φέρων Ἀγαμέμνονι δόσκον</p>
        <p><a>9.332</a> Ἀτρεΐδῃ: ὃ δ' ὄπισθε μένων παρὰ νηυσὶ θοῇσι</p>
        <p><a>9.333</a> δεξάμενος διὰ παῦρα δασάσκετο, πολλὰ δ' ἔχεσκεν.</p>
        <p><a>9.334</a> ἄλλα δ' ἀριστήεσσι δίδου γέρα καὶ βασιλεῦσι:</p>
        <p><a>9.335</a> τοῖσι μὲν ἔμπεδα κεῖται, ἐμεῦ δ' ἀπὸ μούνου Ἀχαιῶν</p>
        <p><a>9.336</a> εἵλετ', ἔχει δ' ἄλοχον θυμαρέα: τῇ παριαύων</p>
        <p><a>9.337</a> τερπέσθω. τί δὲ δεῖ πολεμιζέμεναι Τρώεσσιν</p>
        <p><a>9.338</a> Ἀργείους; τί δὲ λαὸν ἀνήγαγεν ἐνθάδ' ἀγείρας</p>
        <p><a>9.339</a> Ἀτρεΐδης; ἦ οὐχ Ἑλένης ἕνεκ' ἠϋκόμοιο;</p>
        <p><a>9.340</a> ἦ μοῦνοι φιλέουσ' ἀλόχους μερόπων ἀνθρώπων</p>
        <p><a>9.341</a> Ἀτρεΐδαι; ἐπεὶ ὅς τις ἀνὴρ ἀγαθὸς καὶ ἐχέφρων</p>
        <p><a>9.342</a> τὴν αὐτοῦ φιλέει καὶ κήδεται, ὡς καὶ ἐγὼ τὴν</p>
        <p><a>9.343</a> ἐκ θυμοῦ φίλεον δουρικτητήν περ ἐοῦσαν.</p>
        <p><a>9.344</a> νῦν δ' ἐπεὶ ἐκ χειρῶν γέρας εἵλετο καί μ' ἀπάτησε</p>
        <p><a>9.345</a> μή μευ πειράτω εὖ εἰδότος: οὐδέ με πείσει.</p>
        <p><a>9.346</a> ἀλλ' Ὀδυσεῦ σὺν σοί τε καὶ ἄλλοισιν βασιλεῦσι</p>
        <p><a>9.347</a> φραζέσθω νήεσσιν ἀλεξέμεναι δήϊον πῦρ.</p>
        <p><a>9.348</a> ἦ μὲν δὴ μάλα πολλὰ πονήσατο νόσφιν ἐμεῖο,</p>
        <p><a>9.349</a> καὶ δὴ τεῖχος ἔδειμε, καὶ ἤλασε τάφρον ἐπ' αὐτῷ</p>
        <p><a>9.350</a> εὐρεῖαν μεγάλην, ἐν δὲ σκόλοπας κατέπηξεν:</p>
        <p><a>9.351</a> ἀλλ' οὐδ' ὧς δύναται σθένος Ἕκτορος ἀνδροφόνοιο</p>
        <p><a>9.352</a> ἴσχειν: ὄφρα δ' ἐγὼ μετ' Ἀχαιοῖσιν πολέμιζον</p>
        <p><a>9.353</a> οὐκ ἐθέλεσκε μάχην ἀπὸ τείχεος ὀρνύμεν Ἕκτωρ,</p>
        <p><a>9.354</a> ἀλλ' ὅσον ἐς Σκαιάς τε πύλας καὶ φηγὸν ἵκανεν:</p>
        <p><a>9.355</a> ἔνθά ποτ' οἶον ἔμιμνε, μόγις δέ μευ ἔκφυγεν ὁρμήν.</p>
        <p><a>9.356</a> νῦν δ' ἐπεὶ οὐκ ἐθέλω πολεμιζέμεν Ἕκτορι δίῳ</p>
        <p><a>9.357</a> αὔριον ἱρὰ Διὶ ῥέξας καὶ πᾶσι θεοῖσι</p>
        <p><a>9.358</a> νηήσας εὖ νῆας, ἐπὴν ἅλα δὲ προερύσσω,</p>
        <p><a>9.359</a> ὄψεαι, αἴ κ' ἐθέλῃσθα καὶ αἴ κέν τοι τὰ μεμήλῃ,</p>
        <p><a>9.360</a> ἦρι μάλ' Ἑλλήσποντον ἐπ' ἰχθυόεντα πλεούσας</p>
        <p><a>9.361</a> νῆας ἐμάς, ἐν δ' ἄνδρας ἐρεσσέμεναι μεμαῶτας:</p>
        <p><a>9.362</a> εἰ δέ κεν εὐπλοίην δώῃ κλυτὸς ἐννοσίγαιος</p>
        <p><a>9.363</a> ἤματί κε τριτάτῳ Φθίην ἐρίβωλον ἱκοίμην.</p>
        <p><a>9.364</a> ἔστι δέ μοι μάλα πολλά, τὰ κάλλιπον ἐνθάδε ἔρρων:</p>
        <p><a>9.365</a> ἄλλον δ' ἐνθένδε χρυσὸν καὶ χαλκὸν ἐρυθρὸν</p>
        <p><a>9.366</a> ἠδὲ γυναῖκας ἐϋζώνους πολιόν τε σίδηρον</p>
        <p><a>9.367</a> ἄξομαι, ἅσσ' ἔλαχόν γε: γέρας δέ μοι, ὅς περ ἔδωκεν,</p>
        <p><a>9.368</a> αὖτις ἐφυβρίζων ἕλετο κρείων Ἀγαμέμνων</p>
        <p><a>9.369</a> Ἀτρεΐδης: τῷ πάντ' ἀγορευέμεν ὡς ἐπιτέλλω</p>
        <p><a>9.370</a> ἀμφαδόν, ὄφρα καὶ ἄλλοι ἐπισκύζωνται Ἀχαιοὶ</p>
        <p><a>9.371</a> εἴ τινά που Δαναῶν ἔτι ἔλπεται ἐξαπατήσειν</p>
        <p><a>9.372</a> αἰὲν ἀναιδείην ἐπιειμένος: οὐδ' ἂν ἔμοιγε</p>
        <p><a>9.373</a> τετλαίη κύνεός περ ἐὼν εἰς ὦπα ἰδέσθαι:</p>
        <p><a>9.374</a> οὐδέ τί οἱ βουλὰς συμφράσσομαι, οὐδὲ μὲν ἔργον:</p>
        <p><a>9.375</a> ἐκ γὰρ δή μ' ἀπάτησε καὶ ἤλιτεν: οὐδ' ἂν ἔτ' αὖτις</p>
        <p><a>9.376</a> ἐξαπάφοιτ' ἐπέεσσιν: ἅλις δέ οἱ: ἀλλὰ ἕκηλος</p>
        <p><a>9.377</a> ἐρρέτω: ἐκ γάρ εὑ φρένας εἵλετο μητίετα Ζεύς.</p>
        <p><a>9.378</a> ἐχθρὰ δέ μοι τοῦ δῶρα, τίω δέ μιν ἐν καρὸς αἴσῃ.</p>
        <p><a>9.379</a> οὐδ' εἴ μοι δεκάκις τε καὶ εἰκοσάκις τόσα δοίη</p>
        <p><a>9.380</a> ὅσσά τέ οἱ νῦν ἔστι, καὶ εἴ ποθεν ἄλλα γένοιτο,</p>
        <p><a>9.381</a> οὐδ' ὅσ' ἐς Ὀρχομενὸν ποτινίσεται, οὐδ' ὅσα Θήβας</p>
        <p><a>9.382</a> Αἰγυπτίας, ὅθι πλεῖστα δόμοις ἐν κτήματα κεῖται,</p>
        <p><a>9.383</a> αἵ θ' ἑκατόμπυλοί εἰσι, διηκόσιοι δ' ἀν' ἑκάστας</p>
        <p><a>9.384</a> ἀνέρες ἐξοιχνεῦσι σὺν ἵπποισιν καὶ ὄχεσφιν:</p>
        <p><a>9.385</a> οὐδ' εἴ μοι τόσα δοίη ὅσα ψάμαθός τε κόνις τε,</p>
        <p><a>9.386</a> οὐδέ κεν ὧς ἔτι θυμὸν ἐμὸν πείσει' Ἀγαμέμνων</p>
        <p><a>9.387</a> πρίν γ' ἀπὸ πᾶσαν ἐμοὶ δόμεναι θυμαλγέα λώβην.</p>
        <p><a>9.388</a> κούρην δ' οὐ γαμέω Ἀγαμέμνονος Ἀτρεΐδαο,</p>
        <p><a>9.389</a> οὐδ' εἰ χρυσείῃ Ἀφροδίτῃ κάλλος ἐρίζοι,</p>
        <p><a>9.390</a> ἔργα δ' Ἀθηναίῃ γλαυκώπιδι ἰσοφαρίζοι:</p>
        <p><a>9.391</a> οὐδέ μιν ὧς γαμέω: ὃ δ' Ἀχαιῶν ἄλλον ἑλέσθω,</p>
        <p><a>9.392</a> ὅς τις οἷ τ' ἐπέοικε καὶ ὃς βασιλεύτερός ἐστιν.</p>
        <p><a>9.393</a> ἢν γὰρ δή με σαῶσι θεοὶ καὶ οἴκαδ' ἵκωμαι,</p>
        <p><a>9.394</a> Πηλεύς θήν μοι ἔπειτα γυναῖκά γε μάσσεται αὐτός.</p>
        <p><a>9.395</a> πολλαὶ Ἀχαιΐδες εἰσὶν ἀν' Ἑλλάδα τε Φθίην τε</p>
        <p><a>9.396</a> κοῦραι ἀριστήων, οἵ τε πτολίεθρα ῥύονται,</p>
        <p><a>9.397</a> τάων ἥν κ' ἐθέλωμι φίλην ποιήσομ' ἄκοιτιν.</p>
        <p><a>9.398</a> ἔνθα δέ μοι μάλα πολλὸν ἐπέσσυτο θυμὸς ἀγήνωρ</p>
        <p><a>9.399</a> γήμαντα μνηστὴν ἄλοχον ἐϊκυῖαν ἄκοιτιν</p>
        <p><a>9.400</a> κτήμασι τέρπεσθαι τὰ γέρων ἐκτήσατο Πηλεύς:</p>
        <p><a>9.401</a> οὐ γὰρ ἐμοὶ ψυχῆς ἀντάξιον οὐδ' ὅσα φασὶν</p>
        <p><a>9.402</a> Ἴλιον ἐκτῆσθαι εὖ ναιόμενον πτολίεθρον</p>
        <p><a>9.403</a> τὸ πρὶν ἐπ' εἰρήνης, πρὶν ἐλθεῖν υἷας Ἀχαιῶν,</p>
        <p><a>9.404</a> οὐδ' ὅσα λάϊνος οὐδὸς ἀφήτορος ἐντὸς ἐέργει</p>
        <p><a>9.405</a> Φοίβου Ἀπόλλωνος Πυθοῖ ἔνι πετρηέσσῃ.</p>
        <p><a>9.406</a> ληϊστοὶ μὲν γάρ τε βόες καὶ ἴφια μῆλα,</p>
        <p><a>9.407</a> κτητοὶ δὲ τρίποδές τε καὶ ἵππων ξανθὰ κάρηνα,</p>
        <p><a>9.408</a> ἀνδρὸς δὲ ψυχὴ πάλιν ἐλθεῖν οὔτε λεϊστὴ</p>
        <p><a>9.409</a> οὔθ' ἑλετή, ἐπεὶ ἄρ κεν ἀμείψεται ἕρκος ὀδόντων.</p>
        <p><a>9.410</a> μήτηρ γάρ τέ μέ φησι θεὰ Θέτις ἀργυρόπεζα</p>
        <p><a>9.411</a> διχθαδίας κῆρας φερέμεν θανάτοιο τέλος δέ.</p>
        <p><a>9.412</a> εἰ μέν κ' αὖθι μένων Τρώων πόλιν ἀμφιμάχωμαι,</p>
        <p><a>9.413</a> ὤλετο μέν μοι νόστος, ἀτὰρ κλέος ἄφθιτον ἔσται:</p>
        <p><a>9.414</a> εἰ δέ κεν οἴκαδ' ἵκωμι φίλην ἐς πατρίδα γαῖαν,</p>
        <p><a>9.415</a> ὤλετό μοι κλέος ἐσθλόν, ἐπὶ δηρὸν δέ μοι αἰὼν</p>
        <p><a>9.416</a> ἔσσεται, οὐδέ κέ μ' ὦκα τέλος θανάτοιο κιχείη.</p>
        <p><a>9.417</a> καὶ δ' ἂν τοῖς ἄλλοισιν ἐγὼ παραμυθησαίμην</p>
        <p><a>9.418</a> οἴκαδ' ἀποπλείειν, ἐπεὶ οὐκέτι δήετε τέκμωρ</p>
        <p><a>9.419</a> Ἰλίου αἰπεινῆς: μάλα γάρ ἑθεν εὐρύοπα Ζεὺς</p>
        <p><a>9.420</a> χεῖρα ἑὴν ὑπερέσχε, τεθαρσήκασι δὲ λαοί.</p>
        <p><a>9.421</a> ἀλλ' ὑμεῖς μὲν ἰόντες ἀριστήεσσιν Ἀχαιῶν</p>
        <p><a>9.422</a> ἀγγελίην ἀπόφασθε: τὸ γὰρ γέρας ἐστὶ γερόντων:</p>
        <p><a>9.423</a> ὄφρ' ἄλλην φράζωνται ἐνὶ φρεσὶ μῆτιν ἀμείνω,</p>
        <p><a>9.424</a> ἥ κέ σφιν νῆάς τε σαῷ καὶ λαὸν Ἀχαιῶν</p>
        <p><a>9.425</a> νηυσὶν ἔπι γλαφυρῇς, ἐπεὶ οὔ σφισιν ἥδέ γ' ἑτοίμη</p>
        <p><a>9.426</a> ἣν νῦν ἐφράσσαντο ἐμεῦ ἀπομηνίσαντος:</p>
        <p><a>9.427</a> Φοῖνιξ δ' αὖθι παρ' ἄμμι μένων κατακοιμηθήτω,</p>
        <p><a>9.428</a> ὄφρά μοι ἐν νήεσσι φίλην ἐς πατρίδ' ἕπηται</p>
        <p><a>9.429</a> αὔριον ἢν ἐθέλῃσιν: ἀνάγκῃ δ' οὔ τί μιν ἄξω.</p>
        <p><a>9.430</a> ὣς ἔφαθ', οἳ δ' ἄρα πάντες ἀκὴν ἐγένοντο σιωπῇ</p>
        <p><a>9.431</a> μῦθον ἀγασσάμενοι: μάλα γὰρ κρατερῶς ἀπέειπεν:</p>
        <p><a>9.432</a> ὀψὲ δὲ δὴ μετέειπε γέρων ἱππηλάτα Φοῖνιξ</p>
        <p><a>9.433</a> δάκρυ' ἀναπρήσας: περὶ γὰρ δίε νηυσὶν Ἀχαιῶν:</p>
        <p><a>9.434</a> εἰ μὲν δὴ νόστόν γε μετὰ φρεσὶ φαίδιμ' Ἀχιλλεῦ</p>
        <p><a>9.435</a> βάλλεαι, οὐδέ τι πάμπαν ἀμύνειν νηυσὶ θοῇσι</p>
        <p><a>9.436</a> πῦρ ἐθέλεις ἀΐδηλον, ἐπεὶ χόλος ἔμπεσε θυμῷ,</p>
        <p><a>9.437</a> πῶς ἂν ἔπειτ' ἀπὸ σεῖο φίλον τέκος αὖθι λιποίμην</p>
        <p><a>9.438</a> οἶος; σοὶ δέ μ' ἔπεμπε γέρων ἱππηλάτα Πηλεὺς</p>
        <p><a>9.439</a> ἤματι τῷ ὅτε σ' ἐκ Φθίης Ἀγαμέμνονι πέμπε</p>
        <p><a>9.440</a> νήπιον οὔ πω εἰδόθ' ὁμοιΐου πολέμοιο</p>
        <p><a>9.441</a> οὐδ' ἀγορέων, ἵνα τ' ἄνδρες ἀριπρεπέες τελέθουσι.</p>
        <p><a>9.442</a> τοὔνεκά με προέηκε διδασκέμεναι τάδε πάντα,</p>
        <p><a>9.443</a> μύθων τε ῥητῆρ' ἔμεναι πρηκτῆρά τε ἔργων.</p>
        <p><a>9.444</a> ὡς ἂν ἔπειτ' ἀπὸ σεῖο φίλον τέκος οὐκ ἐθέλοιμι</p>
        <p><a>9.445</a> λείπεσθ', οὐδ' εἴ κέν μοι ὑποσταίη θεὸς αὐτὸς</p>
        <p><a>9.446</a> γῆρας ἀποξύσας θήσειν νέον ἡβώοντα,</p>
        <p><a>9.447</a> οἷον ὅτε πρῶτον λίπον Ἑλλάδα καλλιγύναικα</p>
        <p><a>9.448</a> φεύγων νείκεα πατρὸς Ἀμύντορος Ὀρμενίδαο,</p>
        <p><a>9.449</a> ὅς μοι παλλακίδος περιχώσατο καλλικόμοιο,</p>
        <p><a>9.450</a> τὴν αὐτὸς φιλέεσκεν, ἀτιμάζεσκε δ' ἄκοιτιν</p>
        <p><a>9.451</a> μητέρ' ἐμήν: ἣ δ' αἰὲν ἐμὲ λισσέσκετο γούνων</p>
        <p><a>9.452</a> παλλακίδι προμιγῆναι, ἵν' ἐχθήρειε γέροντα.</p>
        <p><a>9.453</a> τῇ πιθόμην καὶ ἔρεξα: πατὴρ δ' ἐμὸς αὐτίκ' ὀϊσθεὶς</p>
        <p><a>9.454</a> πολλὰ κατηρᾶτο, στυγερὰς δ' ἐπεκέκλετ' Ἐρινῦς,</p>
        <p><a>9.455</a> μή ποτε γούνασιν οἷσιν ἐφέσσεσθαι φίλον υἱὸν</p>
        <p><a>9.456</a> ἐξ ἐμέθεν γεγαῶτα: θεοὶ δ' ἐτέλειον ἐπαρὰς</p>
        <p><a>9.457</a> Ζεύς τε καταχθόνιος καὶ ἐπαινὴ Περσεφόνεια.</p>
        <p><a>9.458</a> [τον μεν εγω βουλευσα κατακταμεν οξει χαλκωι]</p>
        <p><a>9.459</a> [αλλα τισ αθανατων παυσεν χολον οσ ρ ενι θυμωι]</p>
        <p><a>9.460</a> [δημου θηκε φατιν και ονειδεα πολλ ανθρωπων]</p>
        <p><a>9.461</a> [ωσ μη πατροφονοσ μετ Αχαιοισιν καλεοιμην]</p>
        <p><a>9.462</a> ἔνθ' ἐμοὶ οὐκέτι πάμπαν ἐρητύετ' ἐν φρεσὶ θυμὸς</p>
        <p><a>9.463</a> πατρὸς χωομένοιο κατὰ μέγαρα στρωφᾶσθαι.</p>
        <p><a>9.464</a> ἦ μὲν πολλὰ ἔται καὶ ἀνεψιοὶ ἀμφὶς ἐόντες</p>
        <p><a>9.465</a> αὐτοῦ λισσόμενοι κατερήτυον ἐν μεγάροισι,</p>
        <p><a>9.466</a> πολλὰ δὲ ἴφια μῆλα καὶ εἰλίποδας ἕλικας βοῦς</p>
        <p><a>9.467</a> ἔσφαζον, πολλοὶ δὲ σύες θαλέθοντες ἀλοιφῇ</p>
        <p><a>9.468</a> εὑόμενοι τανύοντο διὰ φλογὸς Ἡφαίστοιο,</p>
        <p><a>9.469</a> πολλὸν δ' ἐκ κεράμων μέθυ πίνετο τοῖο γέροντος.</p>
        <p><a>9.470</a> εἰνάνυχες δέ μοι ἀμφ' αὐτῷ παρὰ νύκτας ἴαυον:</p>
        <p><a>9.471</a> οἳ μὲν ἀμειβόμενοι φυλακὰς ἔχον, οὐδέ ποτ' ἔσβη</p>
        <p><a>9.472</a> πῦρ, ἕτερον μὲν ὑπ' αἰθούσῃ εὐερκέος αὐλῆς,</p>
        <p><a>9.473</a> ἄλλο δ' ἐνὶ προδόμῳ, πρόσθεν θαλάμοιο θυράων.</p>
        <p><a>9.474</a> ἀλλ' ὅτε δὴ δεκάτη μοι ἐπήλυθε νὺξ ἐρεβεννή,</p>
        <p><a>9.475</a> καὶ τότ' ἐγὼ θαλάμοιο θύρας πυκινῶς ἀραρυίας</p>
        <p><a>9.476</a> ῥήξας ἐξῆλθον, καὶ ὑπέρθορον ἑρκίον αὐλῆς</p>
        <p><a>9.477</a> ῥεῖα, λαθὼν φύλακάς τ' ἄνδρας δμῳάς τε γυναῖκας.</p>
        <p><a>9.478</a> φεῦγον ἔπειτ' ἀπάνευθε δι' Ἑλλάδος εὐρυχόροιο,</p>
        <p><a>9.479</a> Φθίην δ' ἐξικόμην ἐριβώλακα μητέρα μήλων</p>
        <p><a>9.480</a> ἐς Πηλῆα ἄναχθ': ὃ δέ με πρόφρων ὑπέδεκτο,</p>
        <p><a>9.481</a> καί μ' ἐφίλησ' ὡς εἴ τε πατὴρ ὃν παῖδα φιλήσῃ</p>
        <p><a>9.482</a> μοῦνον τηλύγετον πολλοῖσιν ἐπὶ κτεάτεσσι,</p>
        <p><a>9.483</a> καί μ' ἀφνειὸν ἔθηκε, πολὺν δέ μοι ὤπασε λαόν:</p>
        <p><a>9.484</a> ναῖον δ' ἐσχατιὴν Φθίης Δολόπεσσιν ἀνάσσων.</p>
        <p><a>9.485</a> καί σε τοσοῦτον ἔθηκα θεοῖς ἐπιείκελ' Ἀχιλλεῦ,</p>
        <p><a>9.486</a> ἐκ θυμοῦ φιλέων, ἐπεὶ οὐκ ἐθέλεσκες ἅμ' ἄλλῳ</p>
        <p><a>9.487</a> οὔτ' ἐς δαῖτ' ἰέναι οὔτ' ἐν μεγάροισι πάσασθαι,</p>
        <p><a>9.488</a> πρίν γ' ὅτε δή σ' ἐπ' ἐμοῖσιν ἐγὼ γούνεσσι καθίσσας</p>
        <p><a>9.489</a> ὄψου τ' ἄσαιμι προταμὼν καὶ οἶνον ἐπισχών.</p>
        <p><a>9.490</a> πολλάκι μοι κατέδευσας ἐπὶ στήθεσσι χιτῶνα</p>
        <p><a>9.491</a> οἴνου ἀποβλύζων ἐν νηπιέῃ ἀλεγεινῇ.</p>
        <p><a>9.492</a> ὣς ἐπὶ σοὶ μάλα πολλὰ πάθον καὶ πολλὰ μόγησα,</p>
        <p><a>9.493</a> τὰ φρονέων ὅ μοι οὔ τι θεοὶ γόνον ἐξετέλειον</p>
        <p><a>9.494</a> ἐξ ἐμεῦ: ἀλλὰ σὲ παῖδα θεοῖς ἐπιείκελ' Ἀχιλλεῦ</p>
        <p><a>9.495</a> ποιεύμην, ἵνα μοί ποτ' ἀεικέα λοιγὸν ἀμύνῃς.</p>
        <p><a>9.496</a> ἀλλ' Ἀχιλεῦ δάμασον θυμὸν μέγαν: οὐδέ τί σε χρὴ</p>
        <p><a>9.497</a> νηλεὲς ἦτορ ἔχειν: στρεπτοὶ δέ τε καὶ θεοὶ αὐτοί,</p>
        <p><a>9.498</a> τῶν περ καὶ μείζων ἀρετὴ τιμή τε βίη τε.</p>
        <p><a>9.499</a> καὶ μὲν τοὺς θυέεσσι καὶ εὐχωλῇς ἀγανῇσι</p>
        <p><a>9.500</a> λοιβῇ τε κνίσῃ τε παρατρωπῶσ' ἄνθρωποι</p>
        <p><a>9.501</a> λισσόμενοι, ὅτε κέν τις ὑπερβήῃ καὶ ἁμάρτῃ.</p>
        <p><a>9.502</a> καὶ γάρ τε λιταί εἰσι Διὸς κοῦραι μεγάλοιο</p>
        <p><a>9.503</a> χωλαί τε ῥυσαί τε παραβλῶπές τ' ὀφθαλμώ,</p>
        <p><a>9.504</a> αἵ ῥά τε καὶ μετόπισθ' ἄτης ἀλέγουσι κιοῦσαι.</p>
        <p><a>9.505</a> ἣ δ' ἄτη σθεναρή τε καὶ ἀρτίπος, οὕνεκα πάσας</p>
        <p><a>9.506</a> πολλὸν ὑπεκπροθέει, φθάνει δέ τε πᾶσαν ἐπ' αἶαν</p>
        <p><a>9.507</a> βλάπτουσ' ἀνθρώπους: αἳ δ' ἐξακέονται ὀπίσσω.</p>
        <p><a>9.508</a> ὃς μέν τ' αἰδέσεται κούρας Διὸς ἆσσον ἰούσας,</p>
        <p><a>9.509</a> τὸν δὲ μέγ' ὤνησαν καί τ' ἔκλυον εὐχομένοιο:</p>
        <p><a>9.510</a> ὃς δέ κ' ἀνήνηται καί τε στερεῶς ἀποείπῃ,</p>
        <p><a>9.511</a> λίσσονται δ' ἄρα ταί γε Δία Κρονίωνα κιοῦσαι</p>
        <p><a>9.512</a> τῷ ἄτην ἅμ' ἕπεσθαι, ἵνα βλαφθεὶς ἀποτίσῃ.</p>
        <p><a>9.513</a> ἀλλ' Ἀχιλεῦ πόρε καὶ σὺ Διὸς κούρῃσιν ἕπεσθαι</p>
        <p><a>9.514</a> τιμήν, ἥ τ' ἄλλων περ ἐπιγνάμπτει νόον ἐσθλῶν.</p>
        <p><a>9.515</a> εἰ μὲν γὰρ μὴ δῶρα φέροι τὰ δ' ὄπισθ' ὀνομάζοι</p>
        <p><a>9.516</a> Ἀτρεΐδης, ἀλλ' αἰὲν ἐπιζαφελῶς χαλεπαίνοι,</p>
        <p><a>9.517</a> οὐκ ἂν ἔγωγέ σε μῆνιν ἀπορρίψαντα κελοίμην</p>
        <p><a>9.518</a> Ἀργείοισιν ἀμυνέμεναι χατέουσί περ ἔμπης:</p>
        <p><a>9.519</a> νῦν δ' ἅμα τ' αὐτίκα πολλὰ διδοῖ τὰ δ' ὄπισθεν ὑπέστη,</p>
        <p><a>9.520</a> ἄνδρας δὲ λίσσεσθαι ἐπιπροέηκεν ἀρίστους</p>
        <p><a>9.521</a> κρινάμενος κατὰ λαὸν Ἀχαιϊκόν, οἵ τε σοὶ αὐτῷ</p>
        <p><a>9.522</a> φίλτατοι Ἀργείων: τῶν μὴ σύ γε μῦθον ἐλέγξῃς</p>
        <p><a>9.523</a> μηδὲ πόδας: πρὶν δ' οὔ τι νεμεσσητὸν κεχολῶσθαι.</p>
        <p><a>9.524</a> οὕτω καὶ τῶν πρόσθεν ἐπευθόμεθα κλέα ἀνδρῶν</p>
        <p><a>9.525</a> ἡρώων, ὅτε κέν τιν' ἐπιζάφελος χόλος ἵκοι:</p>
        <p><a>9.526</a> δωρητοί τε πέλοντο παράρρητοί τ' ἐπέεσσι.</p>
        <p><a>9.527</a> μέμνημαι τόδε ἔργον ἐγὼ πάλαι οὔ τι νέον γε</p>
        <p><a>9.528</a> ὡς ἦν: ἐν δ' ὑμῖν ἐρέω πάντεσσι φίλοισι.</p>
        <p><a>9.529</a> Κουρῆτές τ' ἐμάχοντο καὶ Αἰτωλοὶ μενεχάρμαι</p>
        <p><a>9.530</a> ἀμφὶ πόλιν Καλυδῶνα καὶ ἀλλήλους ἐνάριζον,</p>
        <p><a>9.531</a> Αἰτωλοὶ μὲν ἀμυνόμενοι Καλυδῶνος ἐραννῆς,</p>
        <p><a>9.532</a> Κουρῆτες δὲ διαπραθέειν μεμαῶτες Ἄρηϊ.</p>
        <p><a>9.533</a> καὶ γὰρ τοῖσι κακὸν χρυσόθρονος Ἄρτεμις ὦρσε</p>
        <p><a>9.534</a> χωσαμένη ὅ οἱ οὔ τι θαλύσια γουνῷ ἀλωῆς</p>
        <p><a>9.535</a> Οἰνεὺς ῥέξ': ἄλλοι δὲ θεοὶ δαίνυνθ' ἑκατόμβας,</p>
        <p><a>9.536</a> οἴῃ δ' οὐκ ἔρρεξε Διὸς κούρῃ μεγάλοιο.</p>
        <p><a>9.537</a> ἢ λάθετ' ἢ οὐκ ἐνόησεν: ἀάσατο δὲ μέγα θυμῷ.</p>
        <p><a>9.538</a> ἣ δὲ χολωσαμένη δῖον γένος ἰοχέαιρα</p>
        <p><a>9.539</a> ὦρσεν ἔπι χλούνην σῦν ἄγριον ἀργιόδοντα,</p>
        <p><a>9.540</a> ὃς κακὰ πόλλ' ἕρδεσκεν ἔθων Οἰνῆος ἀλωήν:</p>
        <p><a>9.541</a> πολλὰ δ' ὅ γε προθέλυμνα χαμαὶ βάλε δένδρεα μακρὰ</p>
        <p><a>9.542</a> αὐτῇσιν ῥίζῃσι καὶ αὐτοῖς ἄνθεσι μήλων.</p>
        <p><a>9.543</a> τὸν δ' υἱὸς Οἰνῆος ἀπέκτεινεν Μελέαγρος</p>
        <p><a>9.544</a> πολλέων ἐκ πολίων θηρήτορας ἄνδρας ἀγείρας</p>
        <p><a>9.545</a> καὶ κύνας: οὐ μὲν γάρ κε δάμη παύροισι βροτοῖσι:</p>
        <p><a>9.546</a> τόσσος ἔην, πολλοὺς δὲ πυρῆς ἐπέβησ' ἀλεγεινῆς.</p>
        <p><a>9.547</a> ἣ δ' ἀμφ' αὐτῷ θῆκε πολὺν κέλαδον καὶ ἀϋτὴν</p>
        <p><a>9.548</a> ἀμφὶ συὸς κεφαλῇ καὶ δέρματι λαχνήεντι,</p>
        <p><a>9.549</a> Κουρήτων τε μεσηγὺ καὶ Αἰτωλῶν μεγαθύμων.</p>
        <p><a>9.550</a> ὄφρα μὲν οὖν Μελέαγρος ἄρηι φίλος πολέμιζε,</p>
        <p><a>9.551</a> τόφρα δὲ Κουρήτεσσι κακῶς ἦν, οὐδὲ δύναντο</p>
        <p><a>9.552</a> τείχεος ἔκτοσθεν μίμνειν πολέες περ ἐόντες:</p>
        <p><a>9.553</a> ἀλλ' ὅτε δὴ Μελέαγρον ἔδυ χόλος, ὅς τε καὶ ἄλλων</p>
        <p><a>9.554</a> οἰδάνει ἐν στήθεσσι νόον πύκα περ φρονεόντων,</p>
        <p><a>9.555</a> ἤτοι ὃ μητρὶ φίλῃ Ἀλθαίῃ χωόμενος κῆρ</p>
        <p><a>9.556</a> κεῖτο παρὰ μνηστῇ ἀλόχῳ καλῇ Κλεοπάτρῃ</p>
        <p><a>9.557</a> κούρῃ Μαρπήσσης καλλισφύρου Εὐηνίνης</p>
        <p><a>9.558</a> Ἴδεώ θ', ὃς κάρτιστος ἐπιχθονίων γένετ' ἀνδρῶν</p>
        <p><a>9.559</a> τῶν τότε: καί ῥα ἄνακτος ἐναντίον εἵλετο τόξον</p>
        <p><a>9.560</a> Φοίβου Ἀπόλλωνος καλλισφύρου εἵνεκα νύμφης,</p>
        <p><a>9.561</a> τὴν δὲ τότ' ἐν μεγάροισι πατὴρ καὶ πότνια μήτηρ</p>
        <p><a>9.562</a> Ἀλκυόνην καλέεσκον ἐπώνυμον, οὕνεκ' ἄρ' αὐτῆς</p>
        <p><a>9.563</a> μήτηρ ἀλκυόνος πολυπενθέος οἶτον ἔχουσα</p>
        <p><a>9.564</a> κλαῖεν ὅ μιν ἑκάεργος ἀνήρπασε Φοῖβος Ἀπόλλων:</p>
        <p><a>9.565</a> τῇ ὅ γε παρκατέλεκτο χόλον θυμαλγέα πέσσων</p>
        <p><a>9.566</a> ἐξ ἀρέων μητρὸς κεχολωμένος, ἥ ῥα θεοῖσι</p>
        <p><a>9.567</a> πόλλ' ἀχέουσ' ἠρᾶτο κασιγνήτοιο φόνοιο,</p>
        <p><a>9.568</a> πολλὰ δὲ καὶ γαῖαν πολυφόρβην χερσὶν ἀλοία</p>
        <p><a>9.569</a> κικλήσκουσ' Ἀΐδην καὶ ἐπαινὴν Περσεφόνειαν</p>
        <p><a>9.570</a> πρόχνυ καθεζομένη, δεύοντο δὲ δάκρυσι κόλποι,</p>
        <p><a>9.571</a> παιδὶ δόμεν θάνατον: τῆς δ' ἠεροφοῖτις Ἐρινὺς</p>
        <p><a>9.572</a> ἔκλυεν ἐξ Ἐρέβεσφιν ἀμείλιχον ἦτορ ἔχουσα.</p>
        <p><a>9.573</a> τῶν δὲ τάχ' ἀμφὶ πύλας ὅμαδος καὶ δοῦπος ὀρώρει</p>
        <p><a>9.574</a> πύργων βαλλομένων: τὸν δὲ λίσσοντο γέροντες</p>
        <p><a>9.575</a> Αἰτωλῶν, πέμπον δὲ θεῶν ἱερῆας ἀρίστους,</p>
        <p><a>9.576</a> ἐξελθεῖν καὶ ἀμῦναι ὑποσχόμενοι μέγα δῶρον:</p>
        <p><a>9.577</a> ὁππόθι πιότατον πεδίον Καλυδῶνος ἐραννῆς,</p>
        <p><a>9.578</a> ἔνθά μιν ἤνωγον τέμενος περικαλλὲς ἑλέσθαι</p>
        <p><a>9.579</a> πεντηκοντόγυον, τὸ μὲν ἥμισυ οἰνοπέδοιο,</p>
        <p><a>9.580</a> ἥμισυ δὲ ψιλὴν ἄροσιν πεδίοιο ταμέσθαι.</p>
        <p><a>9.581</a> πολλὰ δέ μιν λιτάνευε γέρων ἱππηλάτα Οἰνεὺς</p>
        <p><a>9.582</a> οὐδοῦ ἐπεμβεβαὼς ὑψηρεφέος θαλάμοιο</p>
        <p><a>9.583</a> σείων κολλητὰς σανίδας γουνούμενος υἱόν:</p>
        <p><a>9.584</a> πολλὰ δὲ τόν γε κασίγνηται καὶ πότνια μήτηρ</p>
        <p><a>9.585</a> ἐλλίσσονθ': ὃ δὲ μᾶλλον ἀναίνετο: πολλὰ δ' ἑταῖροι,</p>
        <p><a>9.586</a> οἵ οἱ κεδνότατοι καὶ φίλτατοι ἦσαν ἁπάντων:</p>
        <p><a>9.587</a> ἀλλ' οὐδ' ὧς τοῦ θυμὸν ἐνὶ στήθεσσιν ἔπειθον,</p>
        <p><a>9.588</a> πρίν γ' ὅτε δὴ θάλαμος πύκ' ἐβάλλετο, τοὶ δ' ἐπὶ πύργων</p>
        <p><a>9.589</a> βαῖνον Κουρῆτες καὶ ἐνέπρηθον μέγα ἄστυ.</p>
        <p><a>9.590</a> καὶ τότε δὴ Μελέαγρον ἐΰζωνος παράκοιτις</p>
        <p><a>9.591</a> λίσσετ' ὀδυρομένη, καί οἱ κατέλεξεν ἅπαντα</p>
        <p><a>9.592</a> κήδε', ὅσ' ἀνθρώποισι πέλει τῶν ἄστυ ἁλώῃ:</p>
        <p><a>9.593</a> ἄνδρας μὲν κτείνουσι, πόλιν δέ τε πῦρ ἀμαθύνει,</p>
        <p><a>9.594</a> τέκνα δέ τ' ἄλλοι ἄγουσι βαθυζώνους τε γυναῖκας.</p>
        <p><a>9.595</a> τοῦ δ' ὠρίνετο θυμὸς ἀκούοντος κακὰ ἔργα,</p>
        <p><a>9.596</a> βῆ δ' ἰέναι, χροῒ δ' ἔντε' ἐδύσετο παμφανόωντα.</p>
        <p><a>9.597</a> ὣς ὃ μὲν Αἰτωλοῖσιν ἀπήμυνεν κακὸν ἦμαρ</p>
        <p><a>9.598</a> εἴξας ᾧ θυμῷ: τῷ δ' οὐκέτι δῶρα τέλεσσαν</p>
        <p><a>9.599</a> πολλά τε καὶ χαρίεντα, κακὸν δ' ἤμυνε καὶ αὔτως.</p>
        <p><a>9.600</a> ἀλλὰ σὺ μή μοι ταῦτα νόει φρεσί, μὴ δέ σε δαίμων</p>
        <p><a>9.601</a> ἐνταῦθα τρέψειε φίλος: κάκιον δέ κεν εἴη</p>
        <p><a>9.602</a> νηυσὶν καιομένῃσιν ἀμυνέμεν: ἀλλ' ἐπὶ δώρων</p>
        <p><a>9.603</a> ἔρχεο: ἶσον γάρ σε θεῷ τίσουσιν Ἀχαιοί.</p>
        <p><a>9.604</a> εἰ δέ κ' ἄτερ δώρων πόλεμον φθισήνορα δύῃς</p>
        <p><a>9.605</a> οὐκέθ' ὁμῶς τιμῆς ἔσεαι πόλεμόν περ ἀλαλκών.</p>
        <p><a>9.606</a> τὸν δ' ἀπαμειβόμενος προσέφη πόδας ὠκὺς Ἀχιλλεύς:</p>
        <p><a>9.607</a> Φοῖνιξ ἄττα γεραιὲ διοτρεφὲς οὔ τί με ταύτης</p>
        <p><a>9.608</a> χρεὼ τιμῆς: φρονέω δὲ τετιμῆσθαι Διὸς αἴσῃ,</p>
        <p><a>9.609</a> ἥ μ' ἕξει παρὰ νηυσὶ κορωνίσιν εἰς ὅ κ' ἀϋτμὴ</p>
        <p><a>9.610</a> ἐν στήθεσσι μένῃ καί μοι φίλα γούνατ' ὀρώρῃ.</p>
        <p><a>9.611</a> ἄλλο δέ τοι ἐρέω, σὺ δ' ἐνὶ φρεσὶ βάλλεο σῇσι:</p>
        <p><a>9.612</a> μή μοι σύγχει θυμὸν ὀδυρόμενος καὶ ἀχεύων</p>
        <p><a>9.613</a> Ἀτρεΐδῃ ἥρωϊ φέρων χάριν: οὐδέ τί σε χρὴ</p>
        <p><a>9.614</a> τὸν φιλέειν, ἵνα μή μοι ἀπέχθηαι φιλέοντι.</p>
        <p><a>9.615</a> καλόν τοι σὺν ἐμοὶ τὸν κήδειν ὅς κ' ἐμὲ κήδῃ:</p>
        <p><a>9.616</a> ἶσον ἐμοὶ βασίλευε καὶ ἥμισυ μείρεο τιμῆς.</p>
        <p><a>9.617</a> οὗτοι δ' ἀγγελέουσι, σὺ δ' αὐτόθι λέξεο μίμνων</p>
        <p><a>9.618</a> εὐνῇ ἔνι μαλακῇ: ἅμα δ' ἠοῖ φαινομένηφι</p>
        <p><a>9.619</a> φρασσόμεθ' ἤ κε νεώμεθ' ἐφ' ἡμέτερ' ἦ κε μένωμεν.</p>
        <p><a>9.620</a> ἦ καὶ Πατρόκλῳ ὅ γ' ἐπ' ὀφρύσι νεῦσε σιωπῇ</p>
        <p><a>9.621</a> Φοίνικι στορέσαι πυκινὸν λέχος, ὄφρα τάχιστα</p>
        <p><a>9.622</a> ἐκ κλισίης νόστοιο μεδοίατο: τοῖσι δ' ἄρ' Αἴας</p>
        <p><a>9.623</a> ἀντίθεος Τελαμωνιάδης μετὰ μῦθον ἔειπε:</p>
        <p><a>9.624</a> διογενὲς Λαερτιάδη πολυμήχαν' Ὀδυσσεῦ</p>
        <p><a>9.625</a> ἴομεν: οὐ γάρ μοι δοκέει μύθοιο τελευτὴ</p>
        <p><a>9.626</a> τῇδέ γ' ὁδῷ κρανέεσθαι: ἀπαγγεῖλαι δὲ τάχιστα</p>
        <p><a>9.627</a> χρὴ μῦθον Δαναοῖσι καὶ οὐκ ἀγαθόν περ ἐόντα</p>
        <p><a>9.628</a> οἵ που νῦν ἕαται ποτιδέγμενοι. αὐτάρ Ἀχιλλεὺς</p>
        <p><a>9.629</a> ἄγριον ἐν στήθεσσι θέτο μεγαλήτορα θυμὸν</p>
        <p><a>9.630</a> σχέτλιος, οὐδὲ μετατρέπεται φιλότητος ἑταίρων</p>
        <p><a>9.631</a> τῆς ᾗ μιν παρὰ νηυσὶν ἐτίομεν ἔξοχον ἄλλων</p>
        <p><a>9.632</a> νηλής: καὶ μέν τίς τε κασιγνήτοιο φονῆος</p>
        <p><a>9.633</a> ποινὴν ἢ οὗ παιδὸς ἐδέξατο τεθνηῶτος:</p>
        <p><a>9.634</a> καί ῥ' ὃ μὲν ἐν δήμῳ μένει αὐτοῦ πόλλ' ἀποτίσας,</p>
        <p><a>9.635</a> τοῦ δέ τ' ἐρητύεται κραδίη καὶ θυμὸς ἀγήνωρ</p>
        <p><a>9.636</a> ποινὴν δεξαμένῳ: σοὶ δ' ἄληκτόν τε κακόν τε</p>
        <p><a>9.637</a> θυμὸν ἐνὶ στήθεσσι θεοὶ θέσαν εἵνεκα κούρης</p>
        <p><a>9.638</a> οἴης: νῦν δέ τοι ἑπτὰ παρίσχομεν ἔξοχ' ἀρίστας,</p>
        <p><a>9.639</a> ἄλλά τε πόλλ' ἐπὶ τῇσι: σὺ δ' ἵλαον ἔνθεο θυμόν,</p>
        <p><a>9.640</a> αἴδεσσαι δὲ μέλαθρον: ὑπωρόφιοι δέ τοί εἰμεν</p>
        <p><a>9.641</a> πληθύος ἐκ Δαναῶν, μέμαμεν δέ τοι ἔξοχον ἄλλων</p>
        <p><a>9.642</a> κήδιστοί τ' ἔμεναι καὶ φίλτατοι ὅσσοι Ἀχαιοί.</p>
        <p><a>9.643</a> τὸν δ' ἀπαμειβόμενος προσέφη πόδας ὠκὺς Ἀχιλλεύς:</p>
        <p><a>9.644</a> Αἶαν διογενὲς Τελαμώνιε κοίρανε λαῶν</p>
        <p><a>9.645</a> πάντά τί μοι κατὰ θυμὸν ἐείσαο μυθήσασθαι:</p>
        <p><a>9.646</a> ἀλλά μοι οἰδάνεται κραδίη χόλῳ ὁππότε κείνων</p>
        <p><a>9.647</a> μνήσομαι ὥς μ' ἀσύφηλον ἐν Ἀργείοισιν ἔρεξεν</p>
        <p><a>9.648</a> Ἀτρεΐδης ὡς εἴ τιν' ἀτίμητον μετανάστην.</p>
        <p><a>9.649</a> ἀλλ' ὑμεῖς ἔρχεσθε καὶ ἀγγελίην ἀπόφασθε:</p>
        <p><a>9.650</a> οὐ γὰρ πρὶν πολέμοιο μεδήσομαι αἱματόεντος</p>
        <p><a>9.651</a> πρίν γ' υἱὸν Πριάμοιο δαΐφρονος Ἕκτορα δῖον</p>
        <p><a>9.652</a> Μυρμιδόνων ἐπί τε κλισίας καὶ νῆας ἱκέσθαι</p>
        <p><a>9.653</a> κτείνοντ' Ἀργείους, κατά τε σμῦξαι πυρὶ νῆας.</p>
        <p><a>9.654</a> ἀμφὶ δέ τοι τῇ ἐμῇ κλισίῃ καὶ νηῒ μελαίνῃ</p>
        <p><a>9.655</a> Ἕκτορα καὶ μεμαῶτα μάχης σχήσεσθαι ὀΐω.</p>
        <p><a>9.656</a> ὣς ἔφαθ', οἳ δὲ ἕκαστος ἑλὼν δέπας ἀμφικύπελλον</p>
        <p><a>9.657</a> σπείσαντες παρὰ νῆας ἴσαν πάλιν: ἦρχε δ' Ὀδυσσεύς.</p>
        <p><a>9.658</a> Πάτροκλος δ' ἑτάροισιν ἰδὲ δμωῇσι κέλευσε</p>
        <p><a>9.659</a> Φοίνικι στορέσαι πυκινὸν λέχος ὅττι τάχιστα.</p>
        <p><a>9.660</a> αἳ δ' ἐπιπειθόμεναι στόρεσαν λέχος ὡς ἐκέλευσε</p>
        <p><a>9.661</a> κώεά τε ῥῆγός τε λίνοιό τε λεπτὸν ἄωτον.</p>
        <p><a>9.662</a> ἔνθ' ὃ γέρων κατέλεκτο καὶ ἠῶ δῖαν ἔμιμνεν.</p>
        <p><a>9.663</a> αὐτὰρ Ἀχιλλεὺς εὗδε μυχῷ κλισίης εὐπήκτου:</p>
        <p><a>9.664</a> τῷ δ' ἄρα παρκατέλεκτο γυνή, τὴν Λεσβόθεν ἦγε,</p>
        <p><a>9.665</a> Φόρβαντος θυγάτηρ Διομήδη καλλιπάρῃος.</p>
        <p><a>9.666</a> Πάτροκλος δ' ἑτέρωθεν ἐλέξατο: πὰρ δ' ἄρα καὶ τῷ</p>
        <p><a>9.667</a> Ἶφις ἐΰζωνος, τήν οἱ πόρε δῖος Ἀχιλλεὺς</p>
        <p><a>9.668</a> Σκῦρον ἑλὼν αἰπεῖαν Ἐνυῆος πτολίεθρον.</p>
        <p><a>9.669</a> οἳ δ' ὅτε δὴ κλισίῃσιν ἐν Ἀτρεΐδαο γένοντο.</p>
        <p><a>9.670</a> τοὺς μὲν ἄρα χρυσέοισι κυπέλλοις υἷες Ἀχαιῶν</p>
        <p><a>9.671</a> δειδέχατ' ἄλλοθεν ἄλλος ἀνασταδόν, ἔκ τ' ἐρέοντο:</p>
        <p><a>9.672</a> πρῶτος δ' ἐξερέεινεν ἄναξ ἀνδρῶν Ἀγαμέμνων:</p>
        <p><a>9.673</a> εἴπ' ἄγε μ' ὦ πολύαιν' Ὀδυσεῦ μέγα κῦδος Ἀχαιῶν</p>
        <p><a>9.674</a> ἤ ῥ' ἐθέλει νήεσσιν ἀλεξέμεναι δήϊον πῦρ,</p>
        <p><a>9.675</a> ἦ ἀπέειπε, χόλος δ' ἔτ' ἔχει μεγαλήτορα θυμόν;</p>
        <p><a>9.676</a> τὸν δ' αὖτε προσέειπε πολύτλας δῖος Ὀδυσσεύς:</p>
        <p><a>9.677</a> Ἀτρεΐδη κύδιστε ἄναξ ἀνδρῶν Ἀγάμεμνον</p>
        <p><a>9.678</a> κεῖνός γ' οὐκ ἐθέλει σβέσσαι χόλον, ἀλλ' ἔτι μᾶλλον</p>
        <p><a>9.679</a> πιμπλάνεται μένεος, σὲ δ' ἀναίνεται ἠδὲ σὰ δῶρα.</p>
        <p><a>9.680</a> αὐτόν σε φράζεσθαι ἐν Ἀργείοισιν ἄνωγεν</p>
        <p><a>9.681</a> ὅππως κεν νῆάς τε σαῷς καὶ λαὸν Ἀχαιῶν:</p>
        <p><a>9.682</a> αὐτὸς δ' ἠπείλησεν ἅμ' ἠοῖ φαινομένηφι</p>
        <p><a>9.683</a> νῆας ἐϋσσέλμους ἅλαδ' ἑλκέμεν ἀμφιελίσσας.</p>
        <p><a>9.684</a> καὶ δ' ἂν τοῖς ἄλλοισιν ἔφη παραμυθήσασθαι</p>
        <p><a>9.685</a> οἴκαδ' ἀποπλείειν, ἐπεὶ οὐκέτι δήετε τέκμωρ</p>
        <p><a>9.686</a> Ἰλίου αἰπεινῆς: μάλα γάρ ἑθεν εὐρύοπα Ζεὺς</p>
        <p><a>9.687</a> χεῖρα ἑὴν ὑπερέσχε, τεθαρσήκασι δὲ λαοί.</p>
        <p><a>9.688</a> ὣς ἔφατ': εἰσὶ καὶ οἵδε τάδ' εἰπέμεν, οἵ μοι ἕποντο,</p>
        <p><a>9.689</a> Αἴας καὶ κήρυκε δύω πεπνυμένω ἄμφω.</p>
        <p><a>9.690</a> Φοῖνιξ δ' αὖθ' ὃ γέρων κατελέξατο, ὡς γὰρ ἀνώγει,</p>
        <p><a>9.691</a> ὄφρά οἱ ἐν νήεσσι φίλην ἐς πατρίδ' ἕπηται</p>
        <p><a>9.692</a> αὔριον, ἢν ἐθέλῃσιν: ἀνάγκῃ δ' οὔ τί μιν ἄξει.</p>
        <p><a>9.693</a> ὣς ἔφαθ', οἳ δ' ἄρα πάντες ἀκὴν ἐγένοντο σιωπῇ</p>
        <p><a>9.694</a> μῦθον ἀγασσάμενοι: μάλα γὰρ κρατερῶς ἀγόρευσε.</p>
        <p><a>9.695</a> δὴν δ' ἄνεῳ ἦσαν τετιηότες υἷες Ἀχαιῶν:</p>
        <p><a>9.696</a> ὀψὲ δὲ δὴ μετέειπε βοὴν ἀγαθὸς Διομήδης:</p>
        <p><a>9.697</a> Ἀτρεΐδη κύδιστε ἄναξ ἀνδρῶν Ἀγάμεμνον</p>
        <p><a>9.698</a> μὴ ὄφελες λίσσεσθαι ἀμύμονα Πηλεΐωνα</p>
        <p><a>9.699</a> μυρία δῶρα διδούς: ὃ δ' ἀγήνωρ ἐστὶ καὶ ἄλλως:</p>
        <p><a>9.700</a> νῦν αὖ μιν πολὺ μᾶλλον ἀγηνορίῃσιν ἐνῆκας.</p>
        <p><a>9.701</a> ἀλλ' ἤτοι κεῖνον μὲν ἐάσομεν ἤ κεν ἴῃσιν</p>
        <p><a>9.702</a> ἦ κε μένῃ: τότε δ' αὖτε μαχήσεται ὁππότε κέν μιν</p>
        <p><a>9.703</a> θυμὸς ἐνὶ στήθεσσιν ἀνώγῃ καὶ θεὸς ὄρσῃ.</p>
        <p><a>9.704</a> ἀλλ' ἄγεθ' ὡς ἂν ἐγὼ εἴπω πειθώμεθα πάντες:</p>
        <p><a>9.705</a> νῦν μὲν κοιμήσασθε τεταρπόμενοι φίλον ἦτορ</p>
        <p><a>9.706</a> σίτου καὶ οἴνοιο: τὸ γὰρ μένος ἐστὶ καὶ ἀλκή:</p>
        <p><a>9.707</a> αὐτὰρ ἐπεί κε φανῇ καλὴ ῥοδοδάκτυλος Ἠώς,</p>
        <p><a>9.708</a> καρπαλίμως πρὸ νεῶν ἐχέμεν λαόν τε καὶ ἵππους</p>
        <p><a>9.709</a> ὀτρύνων, καὶ δ' αὐτὸς ἐνὶ πρώτοισι μάχεσθαι.</p>
        <p><a>9.710</a> ὣς ἔφαθ', οἳ δ' ἄρα πάντες ἐπῄνησαν βασιλῆες</p>
        <p><a>9.711</a> μῦθον ἀγασσάμενοι Διομήδεος ἱπποδάμοιο.</p>
        <p><a>9.712</a> καὶ τότε δὴ σπείσαντες ἔβαν κλισίην δὲ ἕκαστος,</p>
        <p><a>9.713</a> ἔνθα δὲ κοιμήσαντο καὶ ὕπνου δῶρον ἕλοντο.</p>
    </div>
    <div class="bk">
        <h4 class="latin">Book 10</h4>
        <p><a>10.1</a> ἄλλοι μὲν παρὰ νηυσὶν ἀριστῆες Παναχαιῶν</p>
        <p><a>10.2</a> εὗδον παννύχιοι μαλακῷ δεδμημένοι ὕπνῳ:</p>
        <p><a>10.3</a> ἀλλ' οὐκ Ἀτρεΐδην Ἀγαμέμνονα ποιμένα λαῶν</p>
        <p><a>10.4</a> ὕπνος ἔχε γλυκερὸς πολλὰ φρεσὶν ὁρμαίνοντα.</p>
        <p><a>10.5</a> ὡς δ' ὅτ' ἂν ἀστράπτῃ πόσις Ἥρης ἠϋκόμοιο</p>
        <p><a>10.6</a> τεύχων ἢ πολὺν ὄμβρον ἀθέσφατον ἠὲ χάλαζαν</p>
        <p><a>10.7</a> ἢ νιφετόν, ὅτε πέρ τε χιὼν ἐπάλυνεν ἀρούρας,</p>
        <p><a>10.8</a> ἠέ ποθι πτολέμοιο μέγα στόμα πευκεδανοῖο,</p>
        <p><a>10.9</a> ὣς πυκίν' ἐν στήθεσσιν ἀνεστενάχιζ' Ἀγαμέμνων</p>
        <p><a>10.10</a> νειόθεν ἐκ κραδίης, τρομέοντο δέ οἱ φρένες ἐντός.</p>
        <p><a>10.11</a> ἤτοι ὅτ' ἐς πεδίον τὸ Τρωϊκὸν ἀθρήσειε,</p>
        <p><a>10.12</a> θαύμαζεν πυρὰ πολλὰ τὰ καίετο Ἰλιόθι πρὸ</p>
        <p><a>10.13</a> αὐλῶν συρίγγων τ' ἐνοπὴν ὅμαδόν τ' ἀνθρώπων.</p>
        <p><a>10.14</a> αὐτὰρ ὅτ' ἐς νῆάς τε ἴδοι καὶ λαὸν Ἀχαιῶν,</p>
        <p><a>10.15</a> πολλὰς ἐκ κεφαλῆς προθελύμνους ἕλκετο χαίτας</p>
        <p><a>10.16</a> ὑψόθ' ἐόντι Διί, μέγα δ' ἔστενε κυδάλιμον κῆρ.</p>
        <p><a>10.17</a> ἥδε δέ οἱ κατὰ θυμὸν ἀρίστη φαίνετο βουλὴ</p>
        <p><a>10.18</a> Νέστορ' ἔπι πρῶτον Νηλήϊον ἐλθέμεν ἀνδρῶν,</p>
        <p><a>10.19</a> εἴ τινά οἱ σὺν μῆτιν ἀμύμονα τεκτήναιτο,</p>
        <p><a>10.20</a> ἥ τις ἀλεξίκακος πᾶσιν Δαναοῖσι γένοιτο.</p>
        <p><a>10.21</a> ὀρθωθεὶς δ' ἔνδυνε περὶ στήθεσσι χιτῶνα,</p>
        <p><a>10.22</a> ποσσὶ δ' ὑπὸ λιπαροῖσιν ἐδήσατο καλὰ πέδιλα,</p>
        <p><a>10.23</a> ἀμφὶ δ' ἔπειτα δαφοινὸν ἑέσσατο δέρμα λέοντος</p>
        <p><a>10.24</a> αἴθωνος μεγάλοιο ποδηνεκές, εἵλετο δ' ἔγχος.</p>
        <p><a>10.25</a> ὣς δ' αὔτως Μενέλαον ἔχε τρόμος: οὐδὲ γὰρ αὐτῷ</p>
        <p><a>10.26</a> ὕπνος ἐπὶ βλεφάροισιν ἐφίζανε: μή τι πάθοιεν</p>
        <p><a>10.27</a> Ἀργεῖοι, τοὶ δὴ ἕθεν εἵνεκα πουλὺν ἐφ' ὑγρὴν</p>
        <p><a>10.28</a> ἤλυθον ἐς Τροίην πόλεμον θρασὺν ὁρμαίνοντες.</p>
        <p><a>10.29</a> παρδαλέῃ μὲν πρῶτα μετάφρενον εὐρὺ κάλυψε</p>
        <p><a>10.30</a> ποικίλῃ, αὐτὰρ ἐπὶ στεφάνην κεφαλῆφιν ἀείρας</p>
        <p><a>10.31</a> θήκατο χαλκείην, δόρυ δ' εἵλετο χειρὶ παχείῃ.</p>
        <p><a>10.32</a> βῆ δ' ἴμεν ἀνστήσων ὃν ἀδελφεόν, ὃς μέγα πάντων</p>
        <p><a>10.33</a> Ἀργείων ἤνασσε, θεὸς δ' ὣς τίετο δήμῳ.</p>
        <p><a>10.34</a> τὸν δ' εὗρ' ἀμφ' ὤμοισι τιθήμενον ἔντεα καλὰ</p>
        <p><a>10.35</a> νηῒ πάρα πρύμνῃ: τῷ δ' ἀσπάσιος γένετ' ἐλθών.</p>
        <p><a>10.36</a> τὸν πρότερος προσέειπε βοὴν ἀγαθὸς Μενέλαος:</p>
        <p><a>10.37</a> τίφθ' οὕτως ἠθεῖε κορύσσεαι; ἦ τιν' ἑταίρων</p>
        <p><a>10.38</a> ὀτρυνέεις Τρώεσσιν ἐπίσκοπον; ἀλλὰ μάλ' αἰνῶς</p>
        <p><a>10.39</a> δείδω μὴ οὔ τίς τοι ὑπόσχηται τόδε ἔργον</p>
        <p><a>10.40</a> ἄνδρας δυσμενέας σκοπιαζέμεν οἶος ἐπελθὼν</p>
        <p><a>10.41</a> νύκτα δι' ἀμβροσίην: μάλα τις θρασυκάρδιος ἔσται.</p>
        <p><a>10.42</a> τὸν δ' ἀπαμειβόμενος προσέφη κρείων Ἀγαμέμνων:</p>
        <p><a>10.43</a> χρεὼ βουλῆς ἐμὲ καὶ σὲ διοτρεφὲς ὦ Μενέλαε</p>
        <p><a>10.44</a> κερδαλέης, ἥ τίς κεν ἐρύσσεται ἠδὲ σαώσει</p>
        <p><a>10.45</a> Ἀργείους καὶ νῆας, ἐπεὶ Διὸς ἐτράπετο φρήν.</p>
        <p><a>10.46</a> Ἑκτορέοις ἄρα μᾶλλον ἐπὶ φρένα θῆχ' ἱεροῖσιν:</p>
        <p><a>10.47</a> οὐ γάρ πω ἰδόμην, οὐδ' ἔκλυον αὐδήσαντος</p>
        <p><a>10.48</a> ἄνδρ' ἕνα τοσσάδε μέρμερ' ἐπ' ἤματι μητίσασθαι,</p>
        <p><a>10.49</a> ὅσσ' Ἕκτωρ ἔρρεξε Διῒ φίλος υἷας Ἀχαιῶν</p>
        <p><a>10.50</a> αὔτως, οὔτε θεᾶς υἱὸς φίλος οὔτε θεοῖο.</p>
        <p><a>10.51</a> ἔργα δ' ἔρεξ' ὅσα φημὶ μελησέμεν Ἀργείοισι</p>
        <p><a>10.52</a> δηθά τε καὶ δολιχόν: τόσα γὰρ κακὰ μήσατ' Ἀχαιούς.</p>
        <p><a>10.53</a> ἀλλ' ἴθι νῦν Αἴαντα καὶ Ἰδομενῆα κάλεσσον</p>
        <p><a>10.54</a> ῥίμφα θέων παρὰ νῆας: ἐγὼ δ' ἐπὶ Νέστορα δῖον</p>
        <p><a>10.55</a> εἶμι, καὶ ὀτρυνέω ἀνστήμεναι, αἴ κ' ἐθέλῃσιν</p>
        <p><a>10.56</a> ἐλθεῖν ἐς φυλάκων ἱερὸν τέλος ἠδ' ἐπιτεῖλαι.</p>
        <p><a>10.57</a> κείνῳ γάρ κε μάλιστα πιθοίατο: τοῖο γὰρ υἱὸς</p>
        <p><a>10.58</a> σημαίνει φυλάκεσσι καὶ Ἰδομενῆος ὀπάων</p>
        <p><a>10.59</a> Μηριόνης: τοῖσιν γὰρ ἐπετράπομέν γε μάλιστα.</p>
        <p><a>10.60</a> τὸν δ' ἠμείβετ' ἔπειτα βοὴν ἀγαθὸς Μενέλαος:</p>
        <p><a>10.61</a> πῶς γάρ μοι μύθῳ ἐπιτέλλεαι ἠδὲ κελεύεις;</p>
        <p><a>10.62</a> αὖθι μένω μετὰ τοῖσι δεδεγμένος εἰς ὅ κεν ἔλθῃς,</p>
        <p><a>10.63</a> ἦε θέω μετὰ σ' αὖτις, ἐπὴν εὖ τοῖς ἐπιτείλω;</p>
        <p><a>10.64</a> τὸν δ' αὖτε προσέειπεν ἄναξ ἀνδρῶν Ἀγαμέμνων,</p>
        <p><a>10.65</a> αὖθι μένειν, μή πως ἀβροτάξομεν ἀλλήλοιιν</p>
        <p><a>10.66</a> ἐρχομένω: πολλαὶ γὰρ ἀνὰ στρατόν εἰσι κέλευθοι.</p>
        <p><a>10.67</a> φθέγγεο δ' ᾗ κεν ἴῃσθα καὶ ἐγρήγορθαι ἄνωχθι</p>
        <p><a>10.68</a> πατρόθεν ἐκ γενεῆς ὀνομάζων ἄνδρα ἕκαστον</p>
        <p><a>10.69</a> πάντας κυδαίνων: μηδὲ μεγαλίζεο θυμῷ,</p>
        <p><a>10.70</a> ἀλλὰ καὶ αὐτοί περ πονεώμεθα: ὧδέ που ἄμμι</p>
        <p><a>10.71</a> Ζεὺς ἐπὶ γιγνομένοισιν ἵει κακότητα βαρεῖαν.</p>
        <p><a>10.72</a> ὣς εἰπὼν ἀπέπεμπεν ἀδελφεὸν εὖ ἐπιτείλας:</p>
        <p><a>10.73</a> αὐτὰρ ὃ βῆ ῥ' ἰέναι μετὰ Νέστορα ποιμένα λαῶν:</p>
        <p><a>10.74</a> τὸν δ' εὗρεν παρά τε κλισίῃ καὶ νηῒ μελαίνῃ</p>
        <p><a>10.75</a> εὐνῇ ἔνι μαλακῇ: παρὰ δ' ἔντεα ποικίλ' ἔκειτο</p>
        <p><a>10.76</a> ἀσπὶς καὶ δύο δοῦρε φαεινή τε τρυφάλεια.</p>
        <p><a>10.77</a> πὰρ δὲ ζωστὴρ κεῖτο παναίολος, ᾧ ῥ' ὁ γεραιὸς</p>
        <p><a>10.78</a> ζώννυθ' ὅτ' ἐς πόλεμον φθισήνορα θωρήσσοιτο</p>
        <p><a>10.79</a> λαὸν ἄγων, ἐπεὶ οὐ μὲν ἐπέτρεπε γήραϊ λυγρῷ.</p>
        <p><a>10.80</a> ὀρθωθεὶς δ' ἄρ' ἐπ' ἀγκῶνος κεφαλὴν ἐπαείρας</p>
        <p><a>10.81</a> Ἀτρεΐδην προσέειπε καὶ ἐξερεείνετο μύθῳ:</p>
        <p><a>10.82</a> τίς δ' οὗτος κατὰ νῆας ἀνὰ στρατὸν ἔρχεαι οἶος</p>
        <p><a>10.83</a> νύκτα δι' ὀρφναίην, ὅτε θ' εὕδουσι βροτοὶ ἄλλοι,</p>
        <p><a>10.84</a> ἠέ τιν' οὐρήων διζήμενος, ἤ τιν' ἑταίρων;</p>
        <p><a>10.85</a> φθέγγεο, μηδ' ἀκέων ἐπ' ἔμ' ἔρχεο: τίπτε δέ σε χρεώ;</p>
        <p><a>10.86</a> τὸν δ' ἠμείβετ' ἔπειτα ἄναξ ἀνδρῶν Ἀγαμέμνων:</p>
        <p><a>10.87</a> ὦ Νέστορ Νηληϊάδη μέγα κῦδος Ἀχαιῶν</p>
        <p><a>10.88</a> γνώσεαι Ἀτρεΐδην Ἀγαμέμνονα, τὸν περὶ πάντων</p>
        <p><a>10.89</a> Ζεὺς ἐνέηκε πόνοισι διαμπερὲς εἰς ὅ κ' ἀϋτμὴ</p>
        <p><a>10.90</a> ἐν στήθεσσι μένῃ καί μοι φίλα γούνατ' ὀρώρῃ.</p>
        <p><a>10.91</a> πλάζομαι ὧδ' ἐπεὶ οὔ μοι ἐπ' ὄμμασι νήδυμος ὕπνος</p>
        <p><a>10.92</a> ἱζάνει, ἀλλὰ μέλει πόλεμος καὶ κήδε' Ἀχαιῶν.</p>
        <p><a>10.93</a> αἰνῶς γὰρ Δαναῶν περιδείδια, οὐδέ μοι ἦτορ</p>
        <p><a>10.94</a> ἔμπεδον, ἀλλ' ἀλαλύκτημαι, κραδίη δέ μοι ἔξω</p>
        <p><a>10.95</a> στηθέων ἐκθρῴσκει, τρομέει δ' ὑπὸ φαίδιμα γυῖα.</p>
        <p><a>10.96</a> ἀλλ' εἴ τι δραίνεις, ἐπεὶ οὐδὲ σέ γ' ὕπνος ἱκάνει,</p>
        <p><a>10.97</a> δεῦρ' ἐς τοὺς φύλακας καταβήομεν, ὄφρα ἴδωμεν</p>
        <p><a>10.98</a> μὴ τοὶ μὲν καμάτῳ ἀδηκότες ἠδὲ καὶ ὕπνῳ</p>
        <p><a>10.99</a> κοιμήσωνται, ἀτὰρ φυλακῆς ἐπὶ πάγχυ λάθωνται.</p>
        <p><a>10.100</a> δυσμενέες δ' ἄνδρες σχεδὸν εἵαται: οὐδέ τι ἴδμεν</p>
        <p><a>10.101</a> μή πως καὶ διὰ νύκτα μενοινήσωσι μάχεσθαι.</p>
        <p><a>10.102</a> τὸν δ' ἠμείβετ' ἔπειτα Γερήνιος ἱππότα Νέστωρ:</p>
        <p><a>10.103</a> Ἀτρεΐδη κύδιστε ἄναξ ἀνδρῶν Ἀγάμεμνον</p>
        <p><a>10.104</a> οὔ θην Ἕκτορι πάντα νοήματα μητίετα Ζεὺς</p>
        <p><a>10.105</a> ἐκτελέει, ὅσα πού νυν ἐέλπεται: ἀλλά μιν οἴω</p>
        <p><a>10.106</a> κήδεσι μοχθήσειν καὶ πλείοσιν, εἴ κεν Ἀχιλλεὺς</p>
        <p><a>10.107</a> ἐκ χόλου ἀργαλέοιο μεταστρέψῃ φίλον ἦτορ.</p>
        <p><a>10.108</a> σοὶ δὲ μάλ' ἕψομ' ἐγώ: ποτὶ δ' αὖ καὶ ἐγείρομεν ἄλλους</p>
        <p><a>10.109</a> ἠμὲν Τυδεΐδην δουρὶ κλυτὸν ἠδ' Ὀδυσῆα</p>
        <p><a>10.110</a> ἠδ' Αἴαντα ταχὺν καὶ Φυλέος ἄλκιμον υἱόν.</p>
        <p><a>10.111</a> ἀλλ' εἴ τις καὶ τούσδε μετοιχόμενος καλέσειεν</p>
        <p><a>10.112</a> ἀντίθεόν τ' Αἴαντα καὶ Ἰδομενῆα ἄνακτα:</p>
        <p><a>10.113</a> τῶν γὰρ νῆες ἔασιν ἑκαστάτω, οὐδὲ μάλ' ἐγγύς.</p>
        <p><a>10.114</a> ἀλλὰ φίλον περ ἐόντα καὶ αἰδοῖον Μενέλαον</p>
        <p><a>10.115</a> νεικέσω, εἴ πέρ μοι νεμεσήσεαι, οὐδ' ἐπικεύσω</p>
        <p><a>10.116</a> ὡς εὕδει, σοὶ δ' οἴῳ ἐπέτρεψεν πονέεσθαι.</p>
        <p><a>10.117</a> νῦν ὄφελεν κατὰ πάντας ἀριστῆας πονέεσθαι</p>
        <p><a>10.118</a> λισσόμενος: χρειὼ γὰρ ἱκάνεται οὐκέτ' ἀνεκτός.</p>
        <p><a>10.119</a> τὸν δ' αὖτε προσέειπεν ἄναξ ἀνδρῶν Ἀγαμέμνων:</p>
        <p><a>10.120</a> ὦ γέρον ἄλλοτε μέν σε καὶ αἰτιάασθαι ἄνωγα:</p>
        <p><a>10.121</a> πολλάκι γὰρ μεθιεῖ τε καὶ οὐκ ἐθέλει πονέεσθαι</p>
        <p><a>10.122</a> οὔτ' ὄκνῳ εἴκων οὔτ' ἀφραδίῃσι νόοιο,</p>
        <p><a>10.123</a> ἀλλ' ἐμέ τ' εἰσορόων καὶ ἐμὴν ποτιδέγμενος ὁρμήν.</p>
        <p><a>10.124</a> νῦν δ' ἐμέο πρότερος μάλ' ἐπέγρετο καί μοι ἐπέστη:</p>
        <p><a>10.125</a> τὸν μὲν ἐγὼ προέηκα καλήμεναι οὓς σὺ μεταλλᾷς.</p>
        <p><a>10.126</a> ἀλλ' ἴομεν: κείνους δὲ κιχησόμεθα πρὸ πυλάων</p>
        <p><a>10.127</a> ἐν φυλάκεσσ', ἵνα γάρ σφιν ἐπέφραδον ἠγερέθεσθαι.</p>
        <p><a>10.128</a> τὸν δ' ἠμείβετ' ἔπειτα Γερήνιος ἱππότα Νέστωρ:</p>
        <p><a>10.129</a> οὕτως οὔ τίς οἱ νεμεσήσεται οὐδ' ἀπιθήσει</p>
        <p><a>10.130</a> Ἀργείων, ὅτε κέν τιν' ἐποτρύνῃ καὶ ἀνώγῃ.</p>
        <p><a>10.131</a> ὣς εἰπὼν ἔνδυνε περὶ στήθεσσι χιτῶνα,</p>
        <p><a>10.132</a> ποσσὶ δ' ὑπὸ λιπαροῖσιν ἐδήσατο καλὰ πέδιλα,</p>
        <p><a>10.133</a> ἀμφὶ δ' ἄρα χλαῖναν περονήσατο φοινικόεσσαν</p>
        <p><a>10.134</a> διπλῆν ἐκταδίην, οὔλη δ' ἐπενήνοθε λάχνη.</p>
        <p><a>10.135</a> εἵλετο δ' ἄλκιμον ἔγχος ἀκαχμένον ὀξέϊ χαλκῷ,</p>
        <p><a>10.136</a> βῆ δ' ἰέναι κατὰ νῆας Ἀχαιῶν χαλκοχιτώνων.</p>
        <p><a>10.137</a> πρῶτον ἔπειτ' Ὀδυσῆα Διὶ μῆτιν ἀτάλαντον</p>
        <p><a>10.138</a> ἐξ ὕπνου ἀνέγειρε Γερήνιος ἱππότα Νέστωρ</p>
        <p><a>10.139</a> φθεγξάμενος: τὸν δ' αἶψα περὶ φρένας ἤλυθ' ἰωή,</p>
        <p><a>10.140</a> ἐκ δ' ἦλθε κλισίης καί σφεας πρὸς μῦθον ἔειπε:</p>
        <p><a>10.141</a> τίφθ' οὕτω κατὰ νῆας ἀνὰ στρατὸν οἶοι ἀλᾶσθε</p>
        <p><a>10.142</a> νύκτα δι' ἀμβροσίην, ὅ τι δὴ χρειὼ τόσον ἵκει;</p>
        <p><a>10.143</a> τὸν δ' ἠμείβετ' ἔπειτα Γερήνιος ἱππότα Νέστωρ:</p>
        <p><a>10.144</a> διογενὲς Λαερτιάδη πολυμήχαν' Ὀδυσσεῦ</p>
        <p><a>10.145</a> μὴ νεμέσα: τοῖον γὰρ ἄχος βεβίηκεν Ἀχαιούς.</p>
        <p><a>10.146</a> ἀλλ' ἕπε', ὄφρα καὶ ἄλλον ἐγείρομεν ὅν τ' ἐπέοικε</p>
        <p><a>10.147</a> βουλὰς βουλεύειν, ἢ φευγέμεν ἠὲ μάχεσθαι.</p>
        <p><a>10.148</a> ὣς φάθ', ὃ δὲ κλισίην δὲ κιὼν πολύμητις Ὀδυσσεὺς</p>
        <p><a>10.149</a> ποικίλον ἀμφ' ὤμοισι σάκος θέτο, βῆ δὲ μετ' αὐτούς.</p>
        <p><a>10.150</a> βὰν δ' ἐπὶ Τυδεΐδην Διομήδεα: τὸν δὲ κίχανον</p>
        <p><a>10.151</a> ἐκτὸς ἀπὸ κλισίης σὺν τεύχεσιν: ἀμφὶ δ' ἑταῖροι</p>
        <p><a>10.152</a> εὗδον, ὑπὸ κρασὶν δ' ἔχον ἀσπίδας: ἔγχεα δέ σφιν</p>
        <p><a>10.153</a> ὄρθ' ἐπὶ σαυρωτῆρος ἐλήλατο, τῆλε δὲ χαλκὸς</p>
        <p><a>10.154</a> λάμφ' ὥς τε στεροπὴ πατρὸς Διός: αὐτὰρ ὅ γ' ἥρως</p>
        <p><a>10.155</a> εὗδ', ὑπὸ δ' ἔστρωτο ῥινὸν βοὸς ἀγραύλοιο,</p>
        <p><a>10.156</a> αὐτὰρ ὑπὸ κράτεσφι τάπης τετάνυστο φαεινός.</p>
        <p><a>10.157</a> τὸν παρστὰς ἀνέγειρε Γερήνιος ἱππότα Νέστωρ,</p>
        <p><a>10.158</a> λὰξ ποδὶ κινήσας, ὄτρυνέ τε νείκεσέ τ' ἄντην:</p>
        <p><a>10.159</a> ἔγρεο Τυδέος υἱέ: τί πάννυχον ὕπνον ἀωτεῖς;</p>
        <p><a>10.160</a> οὐκ ἀΐεις ὡς Τρῶες ἐπὶ θρωσμῷ πεδίοιο</p>
        <p><a>10.161</a> εἵαται ἄγχι νεῶν, ὀλίγος δ' ἔτι χῶρος ἐρύκει;</p>
        <p><a>10.162</a> ὣς φάθ', ὃ δ' ἐξ ὕπνοιο μάλα κραιπνῶς ἀνόρουσε,</p>
        <p><a>10.163</a> καί μιν φωνήσας ἔπεα πτερόεντα προσηύδα:</p>
        <p><a>10.164</a> σχέτλιός ἐσσι γεραιέ: σὺ μὲν πόνου οὔ ποτε λήγεις.</p>
        <p><a>10.165</a> οὔ νυ καὶ ἄλλοι ἔασι νεώτεροι υἷες Ἀχαιῶν</p>
        <p><a>10.166</a> οἵ κεν ἔπειτα ἕκαστον ἐγείρειαν βασιλήων</p>
        <p><a>10.167</a> πάντῃ ἐποιχόμενοι; σὺ δ' ἀμήχανός ἐσσι γεραιέ.</p>
        <p><a>10.168</a> τὸν δ' αὖτε προσέειπε Γερήνιος ἱππότα Νέστωρ:</p>
        <p><a>10.169</a> ναὶ δὴ ταῦτά γε πάντα φίλος κατὰ μοῖραν ἔειπες.</p>
        <p><a>10.170</a> εἰσὶν μέν μοι παῖδες ἀμύμονες, εἰσὶ δὲ λαοὶ</p>
        <p><a>10.171</a> καὶ πολέες, τῶν κέν τις ἐποιχόμενος καλέσειεν:</p>
        <p><a>10.172</a> ἀλλὰ μάλα μεγάλη χρειὼ βεβίηκεν Ἀχαιούς.</p>
        <p><a>10.173</a> νῦν γὰρ δὴ πάντεσσιν ἐπὶ ξυροῦ ἵσταται ἀκμῆς</p>
        <p><a>10.174</a> ἢ μάλα λυγρὸς ὄλεθρος Ἀχαιοῖς ἠὲ βιῶναι.</p>
        <p><a>10.175</a> ἀλλ' ἴθι νῦν Αἴαντα ταχὺν καὶ Φυλέος υἱὸν</p>
        <p><a>10.176</a> ἄνστησον: σὺ γάρ ἐσσι νεώτερος: εἴ μ' ἐλεαίρεις.</p>
        <p><a>10.177</a> ὣς φάθ', ὃ δ' ἀμφ' ὤμοισιν ἑέσσατο δέρμα λέοντος</p>
        <p><a>10.178</a> αἴθωνος μεγάλοιο ποδηνεκές, εἵλετο δ' ἔγχος.</p>
        <p><a>10.179</a> βῆ δ' ἰέναι, τοὺς δ' ἔνθεν ἀναστήσας ἄγεν ἥρως.</p>
        <p><a>10.180</a> οἳ δ' ὅτε δὴ φυλάκεσσιν ἐν ἀγρομένοισιν ἔμιχθεν,</p>
        <p><a>10.181</a> οὐδὲ μὲν εὕδοντας φυλάκων ἡγήτορας εὗρον,</p>
        <p><a>10.182</a> ἀλλ' ἐγρηγορτὶ σὺν τεύχεσιν εἵατο πάντες.</p>
        <p><a>10.183</a> ὡς δὲ κύνες περὶ μῆλα δυσωρήσωνται ἐν αὐλῇ</p>
        <p><a>10.184</a> θηρὸς ἀκούσαντες κρατερόφρονος, ὅς τε καθ' ὕλην</p>
        <p><a>10.185</a> ἔρχηται δι' ὄρεσφι: πολὺς δ' ὀρυμαγδὸς ἐπ' αὐτῷ</p>
        <p><a>10.186</a> ἀνδρῶν ἠδὲ κυνῶν, ἀπό τέ σφισιν ὕπνος ὄλωλεν:</p>
        <p><a>10.187</a> ὣς τῶν νήδυμος ὕπνος ἀπὸ βλεφάροιιν ὀλώλει</p>
        <p><a>10.188</a> νύκτα φυλασσομένοισι κακήν: πεδίον δὲ γὰρ αἰεὶ</p>
        <p><a>10.189</a> τετράφαθ', ὁππότ' ἐπὶ Τρώων ἀΐοιεν ἰόντων.</p>
        <p><a>10.190</a> τοὺς δ' ὃ γέρων γήθησεν ἰδὼν θάρσυνέ τε μύθῳ</p>
        <p><a>10.191</a> καί σφεας φωνήσας ἔπεα πτερόεντα προσηύδα:</p>
        <p><a>10.192</a> οὕτω νῦν φίλα τέκνα φυλάσσετε: μηδέ τιν' ὕπνος</p>
        <p><a>10.193</a> αἱρείτω, μὴ χάρμα γενώμεθα δυσμενέεσσιν.</p>
        <p><a>10.194</a> ὣς εἰπὼν τάφροιο διέσσυτο: τοὶ δ' ἅμ' ἕποντο</p>
        <p><a>10.195</a> Ἀργείων βασιλῆες ὅσοι κεκλήατο βουλήν.</p>
        <p><a>10.196</a> τοῖς δ' ἅμα Μηριόνης καὶ Νέστορος ἀγλαὸς υἱὸς</p>
        <p><a>10.197</a> ἤϊσαν: αὐτοὶ γὰρ κάλεον συμμητιάασθαι.</p>
        <p><a>10.198</a> τάφρον δ' ἐκδιαβάντες ὀρυκτὴν ἑδριόωντο</p>
        <p><a>10.199</a> ἐν καθαρῷ, ὅθι δὴ νεκύων διεφαίνετο χῶρος</p>
        <p><a>10.200</a> πιπτόντων: ὅθεν αὖτις ἀπετράπετ' ὄβριμος Ἕκτωρ</p>
        <p><a>10.201</a> ὀλλὺς Ἀργείους, ὅτε δὴ περὶ νὺξ ἐκάλυψεν.</p>
        <p><a>10.202</a> ἔνθα καθεζόμενοι ἔπε' ἀλλήλοισι πίφαυσκον:</p>
        <p><a>10.203</a> τοῖσι δὲ μύθων ἦρχε Γερήνιος ἱππότα Νέστωρ:</p>
        <p><a>10.204</a> ὦ φίλοι οὐκ ἂν δή τις ἀνὴρ πεπίθοιθ' ἑῷ αὐτοῦ</p>
        <p><a>10.205</a> θυμῷ τολμήεντι μετὰ Τρῶας μεγαθύμους</p>
        <p><a>10.206</a> ἐλθεῖν, εἴ τινά που δηΐων ἕλοι ἐσχατόωντα,</p>
        <p><a>10.207</a> ἤ τινά που καὶ φῆμιν ἐνὶ Τρώεσσι πύθοιτο,</p>
        <p><a>10.208</a> ἅσσά τε μητιόωσι μετὰ σφίσιν, ἢ μεμάασιν</p>
        <p><a>10.209</a> αὖθι μένειν παρὰ νηυσὶν ἀπόπροθεν, ἦε πόλιν δὲ</p>
        <p><a>10.210</a> ἂψ ἀναχωρήσουσιν, ἐπεὶ δαμάσαντό γ' Ἀχαιούς.</p>
        <p><a>10.211</a> ταῦτά κε πάντα πύθοιτο, καὶ ἂψ εἰς ἡμέας ἔλθοι</p>
        <p><a>10.212</a> ἀσκηθής: μέγα κέν οἱ ὑπουράνιον κλέος εἴη</p>
        <p><a>10.213</a> πάντας ἐπ' ἀνθρώπους, καί οἱ δόσις ἔσσεται ἐσθλή:</p>
        <p><a>10.214</a> ὅσσοι γὰρ νήεσσιν ἐπικρατέουσιν ἄριστοι</p>
        <p><a>10.215</a> τῶν πάντων οἱ ἕκαστος ὄϊν δώσουσι μέλαιναν</p>
        <p><a>10.216</a> θῆλυν ὑπόρρηνον: τῇ μὲν κτέρας οὐδὲν ὁμοῖον,</p>
        <p><a>10.217</a> αἰεὶ δ' ἐν δαίτῃσι καὶ εἰλαπίνῃσι παρέσται.</p>
        <p><a>10.218</a> ὣς ἔφαθ', οἳ δ' ἄρα πάντες ἀκὴν ἐγένοντο σιωπῇ.</p>
        <p><a>10.219</a> τοῖσι δὲ καὶ μετέειπε βοὴν ἀγαθὸς Διομήδης:</p>
        <p><a>10.220</a> Νέστορ ἔμ' ὀτρύνει κραδίη καὶ θυμὸς ἀγήνωρ</p>
        <p><a>10.221</a> ἀνδρῶν δυσμενέων δῦναι στρατὸν ἐγγὺς ἐόντων</p>
        <p><a>10.222</a> Τρώων: ἀλλ' εἴ τίς μοι ἀνὴρ ἅμ' ἕποιτο καὶ ἄλλος</p>
        <p><a>10.223</a> μᾶλλον θαλπωρὴ καὶ θαρσαλεώτερον ἔσται.</p>
        <p><a>10.224</a> σύν τε δύ' ἐρχομένω καί τε πρὸ ὃ τοῦ ἐνόησεν</p>
        <p><a>10.225</a> ὅππως κέρδος ἔῃ: μοῦνος δ' εἴ πέρ τε νοήσῃ</p>
        <p><a>10.226</a> ἀλλά τέ οἱ βράσσων τε νόος, λεπτὴ δέ τε μῆτις.</p>
        <p><a>10.227</a> ὣς ἔφαθ', οἳ δ' ἔθελον Διομήδεϊ πολλοὶ ἕπεσθαι.</p>
        <p><a>10.228</a> ἠθελέτην Αἴαντε δύω θεράποντες Ἄρηος,</p>
        <p><a>10.229</a> ἤθελε Μηριόνης, μάλα δ' ἤθελε Νέστορος υἱός,</p>
        <p><a>10.230</a> ἤθελε δ' Ἀτρεΐδης δουρικλειτὸς Μενέλαος,</p>
        <p><a>10.231</a> ἤθελε δ' ὁ τλήμων Ὀδυσεὺς καταδῦναι ὅμιλον</p>
        <p><a>10.232</a> Τρώων: αἰεὶ γάρ οἱ ἐνὶ φρεσὶ θυμὸς ἐτόλμα.</p>
        <p><a>10.233</a> τοῖσι δὲ καὶ μετέειπεν ἄναξ ἀνδρῶν Ἀγαμέμνων:</p>
        <p><a>10.234</a> Τυδεΐδη Διόμηδες ἐμῷ κεχαρισμένε θυμῷ</p>
        <p><a>10.235</a> τὸν μὲν δὴ ἕταρόν γ' αἱρήσεαι ὅν κ' ἐθέλῃσθα,</p>
        <p><a>10.236</a> φαινομένων τὸν ἄριστον, ἐπεὶ μεμάασί γε πολλοί.</p>
        <p><a>10.237</a> μηδὲ σύ γ' αἰδόμενος σῇσι φρεσὶ τὸν μὲν ἀρείω</p>
        <p><a>10.238</a> καλλείπειν, σὺ δὲ χείρον' ὀπάσσεαι αἰδοῖ εἴκων</p>
        <p><a>10.239</a> ἐς γενεὴν ὁρόων, μηδ' εἰ βασιλεύτερός ἐστιν.</p>
        <p><a>10.240</a> ὣς ἔφατ', ἔδεισεν δὲ περὶ ξανθῷ Μενελάῳ.</p>
        <p><a>10.241</a> τοῖς δ' αὖτις μετέειπε βοὴν ἀγαθὸς Διομήδης:</p>
        <p><a>10.242</a> εἰ μὲν δὴ ἕταρόν γε κελεύετέ μ' αὐτὸν ἑλέσθαι,</p>
        <p><a>10.243</a> πῶς ἂν ἔπειτ' Ὀδυσῆος ἐγὼ θείοιο λαθοίμην,</p>
        <p><a>10.244</a> οὗ πέρι μὲν πρόφρων κραδίη καὶ θυμὸς ἀγήνωρ</p>
        <p><a>10.245</a> ἐν πάντεσσι πόνοισι, φιλεῖ δέ ἑ Παλλὰς Ἀθήνη.</p>
        <p><a>10.246</a> τούτου γ' ἑσπομένοιο καὶ ἐκ πυρὸς αἰθομένοιο</p>
        <p><a>10.247</a> ἄμφω νοστήσαιμεν, ἐπεὶ περίοιδε νοῆσαι.</p>
        <p><a>10.248</a> τὸν δ' αὖτε προσέειπε πολύτλας δῖος Ὀδυσσεύς:</p>
        <p><a>10.249</a> Τυδεΐδη μήτ' ἄρ με μάλ' αἴνεε μήτέ τι νείκει:</p>
        <p><a>10.250</a> εἰδόσι γάρ τοι ταῦτα μετ' Ἀργείοις ἀγορεύεις.</p>
        <p><a>10.251</a> ἀλλ' ἴομεν: μάλα γὰρ νὺξ ἄνεται, ἐγγύθι δ' ἠώς,</p>
        <p><a>10.252</a> ἄστρα δὲ δὴ προβέβηκε, παροίχωκεν δὲ πλέων νὺξ</p>
        <p><a>10.253</a> τῶν δύο μοιράων, τριτάτη δ' ἔτι μοῖρα λέλειπται.</p>
        <p><a>10.254</a> ὣς εἰπόνθ' ὅπλοισιν ἔνι δεινοῖσιν ἐδύτην.</p>
        <p><a>10.255</a> Τυδεΐδῃ μὲν δῶκε μενεπτόλεμος Θρασυμήδης</p>
        <p><a>10.256</a> φάσγανον ἄμφηκες: τὸ δ' ἑὸν παρὰ νηῒ λέλειπτο:</p>
        <p><a>10.257</a> καὶ σάκος: ἀμφὶ δέ οἱ κυνέην κεφαλῆφιν ἔθηκε</p>
        <p><a>10.258</a> ταυρείην, ἄφαλόν τε καὶ ἄλλοφον, ἥ τε καταῖτυξ</p>
        <p><a>10.259</a> κέκληται, ῥύεται δὲ κάρη θαλερῶν αἰζηῶν.</p>
        <p><a>10.260</a> Μηριόνης δ' Ὀδυσῆϊ δίδου βιὸν ἠδὲ φαρέτρην</p>
        <p><a>10.261</a> καὶ ξίφος, ἀμφὶ δέ οἱ κυνέην κεφαλῆφιν ἔθηκε</p>
        <p><a>10.262</a> ῥινοῦ ποιητήν: πολέσιν δ' ἔντοσθεν ἱμᾶσιν</p>
        <p><a>10.263</a> ἐντέτατο στερεῶς: ἔκτοσθε δὲ λευκοὶ ὀδόντες</p>
        <p><a>10.264</a> ἀργιόδοντος ὑὸς θαμέες ἔχον ἔνθα καὶ ἔνθα</p>
        <p><a>10.265</a> εὖ καὶ ἐπισταμένως: μέσσῃ δ' ἐνὶ πῖλος ἀρήρει.</p>
        <p><a>10.266</a> τήν ῥά ποτ' ἐξ Ἐλεῶνος Ἀμύντορος Ὀρμενίδαο</p>
        <p><a>10.267</a> ἐξέλετ' Αὐτόλυκος πυκινὸν δόμον ἀντιτορήσας,</p>
        <p><a>10.268</a> Σκάνδειαν δ' ἄρα δῶκε Κυθηρίῳ Ἀμφιδάμαντι:</p>
        <p><a>10.269</a> Ἀμφιδάμας δὲ Μόλῳ δῶκε ξεινήϊον εἶναι,</p>
        <p><a>10.270</a> αὐτὰρ ὃ Μηριόνῃ δῶκεν ᾧ παιδὶ φορῆναι:</p>
        <p><a>10.271</a> δὴ τότ' Ὀδυσσῆος πύκασεν κάρη ἀμφιτεθεῖσα.</p>
        <p><a>10.272</a> τὼ δ' ἐπεὶ οὖν ὅπλοισιν ἔνι δεινοῖσιν ἐδύτην,</p>
        <p><a>10.273</a> βάν ῥ' ἰέναι, λιπέτην δὲ κατ' αὐτόθι πάντας ἀρίστους.</p>
        <p><a>10.274</a> τοῖσι δὲ δεξιὸν ἧκεν ἐρῳδιὸν ἐγγὺς ὁδοῖο</p>
        <p><a>10.275</a> Παλλὰς Ἀθηναίη: τοὶ δ' οὐκ ἴδον ὀφθαλμοῖσι</p>
        <p><a>10.276</a> νύκτα δι' ὀρφναίην, ἀλλὰ κλάγξαντος ἄκουσαν.</p>
        <p><a>10.277</a> χαῖρε δὲ τῷ ὄρνιθ' Ὀδυσεύς, ἠρᾶτο δ' Ἀθήνῃ:</p>
        <p><a>10.278</a> κλῦθί μευ αἰγιόχοιο Διὸς τέκος, ἥ τέ μοι αἰεὶ</p>
        <p><a>10.279</a> ἐν πάντεσσι πόνοισι παρίστασαι, οὐδέ σε λήθω</p>
        <p><a>10.280</a> κινύμενος: νῦν αὖτε μάλιστά με φῖλαι Ἀθήνη,</p>
        <p><a>10.281</a> δὸς δὲ πάλιν ἐπὶ νῆας ἐϋκλεῖας ἀφικέσθαι</p>
        <p><a>10.282</a> ῥέξαντας μέγα ἔργον, ὅ κε Τρώεσσι μελήσῃ.</p>
        <p><a>10.283</a> δεύτερος αὖτ' ἠρᾶτο βοὴν ἀγαθὸς Διομήδης:</p>
        <p><a>10.284</a> κέκλυθι νῦν καὶ ἐμεῖο Διὸς τέκος Ἀτρυτώνη:</p>
        <p><a>10.285</a> σπεῖό μοι ὡς ὅτε πατρὶ ἅμ' ἕσπεο Τυδέϊ δίῳ</p>
        <p><a>10.286</a> ἐς Θήβας, ὅτε τε πρὸ Ἀχαιῶν ἄγγελος ᾔει.</p>
        <p><a>10.287</a> τοὺς δ' ἄρ' ἐπ' Ἀσωπῷ λίπε χαλκοχίτωνας Ἀχαιούς,</p>
        <p><a>10.288</a> αὐτὰρ ὃ μειλίχιον μῦθον φέρε Καδμείοισι</p>
        <p><a>10.289</a> κεῖσ': ἀτὰρ ἂψ ἀπιὼν μάλα μέρμερα μήσατο ἔργα</p>
        <p><a>10.290</a> σὺν σοὶ δῖα θεά, ὅτε οἱ πρόφρασσα παρέστης.</p>
        <p><a>10.291</a> ὣς νῦν μοι ἐθέλουσα παρίσταο καί με φύλασσε.</p>
        <p><a>10.292</a> σοὶ δ' αὖ ἐγὼ ῥέξω βοῦν ἦνιν εὐρυμέτωπον</p>
        <p><a>10.293</a> ἀδμήτην, ἣν οὔ πω ὑπὸ ζυγὸν ἤγαγεν ἀνήρ:</p>
        <p><a>10.294</a> τήν τοι ἐγὼ ῥέξω χρυσὸν κέρασιν περιχεύας.</p>
        <p><a>10.295</a> ὣς ἔφαν εὐχόμενοι, τῶν δ' ἔκλυε Παλλὰς Ἀθήνη.</p>
        <p><a>10.296</a> οἳ δ' ἐπεὶ ἠρήσαντο Διὸς κούρῃ μεγάλοιο,</p>
        <p><a>10.297</a> βάν ῥ' ἴμεν ὥς τε λέοντε δύω διὰ νύκτα μέλαιναν</p>
        <p><a>10.298</a> ἂμ φόνον, ἂν νέκυας, διά τ' ἔντεα καὶ μέλαν αἷμα.</p>
        <p><a>10.299</a> οὐδὲ μὲν οὐδὲ Τρῶας ἀγήνορας εἴασεν Ἕκτωρ</p>
        <p><a>10.300</a> εὕδειν, ἀλλ' ἄμυδις κικλήσκετο πάντας ἀρίστους,</p>
        <p><a>10.301</a> ὅσσοι ἔσαν Τρώων ἡγήτορες ἠδὲ μέδοντες:</p>
        <p><a>10.302</a> τοὺς ὅ γε συγκαλέσας πυκινὴν ἀρτύνετο βουλήν:</p>
        <p><a>10.303</a> τίς κέν μοι τόδε ἔργον ὑποσχόμενος τελέσειε</p>
        <p><a>10.304</a> δώρῳ ἔπι μεγάλῳ; μισθὸς δέ οἱ ἄρκιος ἔσται.</p>
        <p><a>10.305</a> δώσω γὰρ δίφρόν τε δύω τ' ἐριαύχενας ἵππους</p>
        <p><a>10.306</a> οἵ κεν ἄριστοι ἔωσι θοῇς ἐπὶ νηυσὶν Ἀχαιῶν</p>
        <p><a>10.307</a> ὅς τίς κε τλαίη, οἷ τ' αὐτῷ κῦδος ἄροιτο,</p>
        <p><a>10.308</a> νηῶν ὠκυπόρων σχεδὸν ἐλθέμεν, ἔκ τε πυθέσθαι</p>
        <p><a>10.309</a> ἠέ φυλάσσονται νῆες θοαὶ ὡς τὸ πάρος περ,</p>
        <p><a>10.310</a> ἦ ἤδη χείρεσσιν ὑφ' ἡμετέρῃσι δαμέντες</p>
        <p><a>10.311</a> φύξιν βουλεύουσι μετὰ σφίσιν, οὐδ' ἐθέλουσι</p>
        <p><a>10.312</a> νύκτα φυλασσέμεναι, καμάτῳ ἀδηκότες αἰνῷ.</p>
        <p><a>10.313</a> ὣς ἔφαθ', οἳ δ' ἄρα πάντες ἀκὴν ἐγένοντο σιωπῇ.</p>
        <p><a>10.314</a> ἦν δέ τις ἐν Τρώεσσι Δόλων Εὐμήδεος υἱὸς</p>
        <p><a>10.315</a> κήρυκος θείοιο πολύχρυσος πολύχαλκος,</p>
        <p><a>10.316</a> ὃς δή τοι εἶδος μὲν ἔην κακός, ἀλλὰ ποδώκης:</p>
        <p><a>10.317</a> αὐτὰρ ὃ μοῦνος ἔην μετὰ πέντε κασιγνήτῃσιν.</p>
        <p><a>10.318</a> ὅς ῥα τότε Τρωσίν τε καὶ Ἕκτορι μῦθον ἔειπεν:</p>
        <p><a>10.319</a> Ἕκτορ ἔμ' ὀτρύνει κραδίη καὶ θυμὸς ἀγήνωρ</p>
        <p><a>10.320</a> νηῶν ὠκυπόρων σχεδὸν ἐλθέμεν ἔκ τε πυθέσθαι.</p>
        <p><a>10.321</a> ἀλλ' ἄγε μοι τὸ σκῆπτρον ἀνάσχεο, καί μοι ὄμοσσον</p>
        <p><a>10.322</a> ἦ μὲν τοὺς ἵππους τε καὶ ἅρματα ποικίλα χαλκῷ</p>
        <p><a>10.323</a> δωσέμεν, οἳ φορέουσιν ἀμύμονα Πηλεΐωνα,</p>
        <p><a>10.324</a> σοὶ δ' ἐγὼ οὐχ ἅλιος σκοπὸς ἔσσομαι οὐδ' ἀπὸ δόξης:</p>
        <p><a>10.325</a> τόφρα γὰρ ἐς στρατὸν εἶμι διαμπερὲς ὄφρ' ἂν ἵκωμαι</p>
        <p><a>10.326</a> νῆ' Ἀγαμεμνονέην, ὅθι που μέλλουσιν ἄριστοι</p>
        <p><a>10.327</a> βουλὰς βουλεύειν ἢ φευγέμεν ἠὲ μάχεσθαι.</p>
        <p><a>10.328</a> ὣς φάθ', ὃ δ' ἐν χερσὶ σκῆπτρον λάβε καί οἱ ὄμοσσεν:</p>
        <p><a>10.329</a> ἴστω νῦν Ζεὺς αὐτὸς ἐρίγδουπος πόσις Ἥρης</p>
        <p><a>10.330</a> μὴ μὲν τοῖς ἵπποισιν ἀνὴρ ἐποχήσεται ἄλλος</p>
        <p><a>10.331</a> Τρώων, ἀλλά σέ φημι διαμπερὲς ἀγλαϊεῖσθαι.</p>
        <p><a>10.332</a> ὣς φάτο καί ῥ' ἐπίορκον ἐπώμοσε, τὸν δ' ὀρόθυνεν:</p>
        <p><a>10.333</a> αὐτίκα δ' ἀμφ' ὤμοισιν ἐβάλλετο καμπύλα τόξα,</p>
        <p><a>10.334</a> ἕσσατο δ' ἔκτοσθεν ῥινὸν πολιοῖο λύκοιο,</p>
        <p><a>10.335</a> κρατὶ δ' ἐπὶ κτιδέην κυνέην, ἕλε δ' ὀξὺν ἄκοντα,</p>
        <p><a>10.336</a> βῆ δ' ἰέναι προτὶ νῆας ἀπὸ στρατοῦ: οὐδ' ἄρ' ἔμελλεν</p>
        <p><a>10.337</a> ἐλθὼν ἐκ νηῶν ἂψ Ἕκτορι μῦθον ἀποίσειν.</p>
        <p><a>10.338</a> ἀλλ' ὅτε δή ῥ' ἵππων τε καὶ ἀνδρῶν κάλλιφ' ὅμιλον,</p>
        <p><a>10.339</a> βῆ ῥ' ἀν' ὁδὸν μεμαώς: τὸν δὲ φράσατο προσιόντα</p>
        <p><a>10.340</a> διογενὴς Ὀδυσεύς, Διομήδεα δὲ προσέειπεν:</p>
        <p><a>10.341</a> οὗτός τις Διόμηδες ἀπὸ στρατοῦ ἔρχεται ἀνήρ,</p>
        <p><a>10.342</a> οὐκ οἶδ' ἢ νήεσσιν ἐπίσκοπος ἡμετέρῃσιν,</p>
        <p><a>10.343</a> ἦ τινα συλήσων νεκύων κατατεθνηώτων.</p>
        <p><a>10.344</a> ἀλλ' ἐῶμέν μιν πρῶτα παρεξελθεῖν πεδίοιο</p>
        <p><a>10.345</a> τυτθόν: ἔπειτα δέ κ' αὐτὸν ἐπαΐξαντες ἕλοιμεν</p>
        <p><a>10.346</a> καρπαλίμως: εἰ δ' ἄμμε παραφθαίησι πόδεσσιν,</p>
        <p><a>10.347</a> αἰεί μιν ἐπὶ νῆας ἀπὸ στρατόφι προτιειλεῖν</p>
        <p><a>10.348</a> ἔγχει ἐπαΐσσων, μή πως προτὶ ἄστυ ἀλύξῃ.</p>
        <p><a>10.349</a> ὣς ἄρα φωνήσαντε παρὲξ ὁδοῦ ἐν νεκύεσσι</p>
        <p><a>10.350</a> κλινθήτην: ὃ δ' ἄρ' ὦκα παρέδραμεν ἀφραδίῃσιν.</p>
        <p><a>10.351</a> ἀλλ' ὅτε δή ῥ' ἀπέην ὅσσόν τ' ἐπὶ οὖρα πέλονται</p>
        <p><a>10.352</a> ἡμιόνων: αἱ γάρ τε βοῶν προφερέστεραί εἰσιν</p>
        <p><a>10.353</a> ἑλκέμεναι νειοῖο βαθείης πηκτὸν ἄροτρον:</p>
        <p><a>10.354</a> τὼ μὲν ἐπεδραμέτην, ὃ δ' ἄρ' ἔστη δοῦπον ἀκούσας.</p>
        <p><a>10.355</a> ἔλπετο γὰρ κατὰ θυμὸν ἀποστρέψοντας ἑταίρους</p>
        <p><a>10.356</a> ἐκ Τρώων ἰέναι πάλιν Ἕκτορος ὀτρύναντος.</p>
        <p><a>10.357</a> ἀλλ' ὅτε δή ῥ' ἄπεσαν δουρηνεκὲς ἢ καὶ ἔλασσον,</p>
        <p><a>10.358</a> γνῶ ῥ' ἄνδρας δηΐους, λαιψηρὰ δὲ γούνατ' ἐνώμα</p>
        <p><a>10.359</a> φευγέμεναι: τοὶ δ' αἶψα διώκειν ὁρμήθησαν.</p>
        <p><a>10.360</a> ὡς δ' ὅτε καρχαρόδοντε δύω κύνε εἰδότε θήρης</p>
        <p><a>10.361</a> ἢ κεμάδ' ἠὲ λαγωὸν ἐπείγετον ἐμμενὲς αἰεὶ</p>
        <p><a>10.362</a> χῶρον ἀν' ὑλήενθ', ὃ δέ τε προθέῃσι μεμηκώς,</p>
        <p><a>10.363</a> ὣς τὸν Τυδεΐδης ἠδ' ὃ πτολίπορθος Ὀδυσσεὺς</p>
        <p><a>10.364</a> λαοῦ ἀποτμήξαντε διώκετον ἐμμενὲς αἰεί.</p>
        <p><a>10.365</a> ἀλλ' ὅτε δὴ τάχ' ἔμελλε μιγήσεσθαι φυλάκεσσι</p>
        <p><a>10.366</a> φεύγων ἐς νῆας, τότε δὴ μένος ἔμβαλ' Ἀθήνη</p>
        <p><a>10.367</a> Τυδεΐδῃ, ἵνα μή τις Ἀχαιῶν χαλκοχιτώνων</p>
        <p><a>10.368</a> φθαίη ἐπευξάμενος βαλέειν, ὃ δὲ δεύτερος ἔλθοι.</p>
        <p><a>10.369</a> δουρὶ δ' ἐπαΐσσων προσέφη κρατερὸς Διομήδης:</p>
        <p><a>10.370</a> ἠὲ μέν' ἠέ σε δουρὶ κιχήσομαι, οὐδέ σέ φημι</p>
        <p><a>10.371</a> δηρὸν ἐμῆς ἀπὸ χειρὸς ἀλύξειν αἰπὺν ὄλεθρον.</p>
        <p><a>10.372</a> ἦ ῥα καὶ ἔγχος ἀφῆκεν, ἑκὼν δ' ἡμάρτανε φωτός:</p>
        <p><a>10.373</a> δεξιτερὸν δ' ὑπὲρ ὦμον ἐΰξου δουρὸς ἀκωκὴ</p>
        <p><a>10.374</a> ἐν γαίῃ ἐπάγη: ὃ δ' ἄρ' ἔστη τάρβησέν τε</p>
        <p><a>10.375</a> βαμβαίνων: ἄραβος δὲ διὰ στόμα γίγνετ' ὀδόντων:</p>
        <p><a>10.376</a> χλωρὸς ὑπαὶ δείους: τὼ δ' ἀσθμαίνοντε κιχήτην,</p>
        <p><a>10.377</a> χειρῶν δ' ἁψάσθην: ὃ δὲ δακρύσας ἔπος ηὔδα:</p>
        <p><a>10.378</a> ζωγρεῖτ', αὐτὰρ ἐγὼν ἐμὲ λύσομαι: ἔστι γὰρ ἔνδον</p>
        <p><a>10.379</a> χαλκός τε χρυσός τε πολύκμητός τε σίδηρος,</p>
        <p><a>10.380</a> τῶν κ' ὔμμιν χαρίσαιτο πατὴρ ἀπερείσι' ἄποινα</p>
        <p><a>10.381</a> εἴ κεν ἐμὲ ζωὸν πεπύθοιτ' ἐπὶ νηυσὶν Ἀχαιῶν.</p>
        <p><a>10.382</a> τὸν δ' ἀπαμειβόμενος προσέφη πολύμητις Ὀδυσσεύς:</p>
        <p><a>10.383</a> θάρσει, μηδέ τί τοι θάνατος καταθύμιος ἔστω.</p>
        <p><a>10.384</a> ἀλλ' ἄγε μοι τόδε εἰπὲ καὶ ἀτρεκέως κατάλεξον:</p>
        <p><a>10.385</a> πῇ δὴ οὕτως ἐπὶ νῆας ἀπὸ στρατοῦ ἔρχεαι οἷος</p>
        <p><a>10.386</a> νύκτα δι' ὀρφναίην, ὅτε θ' εὕδουσι βροτοὶ ἄλλοι;</p>
        <p><a>10.387</a> ἤ τινα συλήσων νεκύων κατατεθνηώτων;</p>
        <p><a>10.388</a> ἦ σ' Ἕκτωρ προέηκε διασκοπιᾶσθαι ἕκαστα</p>
        <p><a>10.389</a> νῆας ἔπι γλαφυράς; ἦ σ' αὐτὸν θυμὸς ἀνῆκε;</p>
        <p><a>10.390</a> τὸν δ' ἠμείβετ' ἔπειτα Δόλων, ὑπὸ δ' ἔτρεμε γυῖα:</p>
        <p><a>10.391</a> πολλῇσίν μ' ἄτῃσι παρὲκ νόον ἤγαγεν Ἕκτωρ,</p>
        <p><a>10.392</a> ὅς μοι Πηλεΐωνος ἀγαυοῦ μώνυχας ἵππους</p>
        <p><a>10.393</a> δωσέμεναι κατένευσε καὶ ἅρματα ποικίλα χαλκῷ,</p>
        <p><a>10.394</a> ἠνώγει δέ μ' ἰόντα θοὴν διὰ νύκτα μέλαιναν</p>
        <p><a>10.395</a> ἀνδρῶν δυσμενέων σχεδὸν ἐλθέμεν, ἔκ τε πυθέσθαι</p>
        <p><a>10.396</a> ἠὲ φυλάσσονται νῆες θοαὶ ὡς τὸ πάρος περ,</p>
        <p><a>10.397</a> ἦ ἤδη χείρεσσιν ὑφ' ἡμετέρῃσι δαμέντες</p>
        <p><a>10.398</a> φύξιν βουλεύουσι μετὰ σφίσιν, οὐδ' ἐθέλουσι</p>
        <p><a>10.399</a> νύκτα φυλασσέμεναι, καμάτῳ ἀδηκότες αἰνῷ.</p>
        <p><a>10.400</a> τὸν δ' ἐπιμειδήσας προσέφη πολύμητις Ὀδυσσεύς:</p>
        <p><a>10.401</a> ἦ ῥά νύ τοι μεγάλων δώρων ἐπεμαίετο θυμὸς</p>
        <p><a>10.402</a> ἵππων Αἰακίδαο δαΐφρονος: οἳ δ' ἀλεγεινοὶ</p>
        <p><a>10.403</a> ἀνδράσι γε θνητοῖσι δαμήμεναι ἠδ' ὀχέεσθαι</p>
        <p><a>10.404</a> ἄλλῳ γ' ἢ Ἀχιλῆϊ, τὸν ἀθανάτη τέκε μήτηρ.</p>
        <p><a>10.405</a> ἀλλ' ἄγε μοι τόδε εἰπὲ καὶ ἀτρεκέως κατάλεξον:</p>
        <p><a>10.406</a> ποῦ νῦν δεῦρο κιὼν λίπες Ἕκτορα ποιμένα λαῶν;</p>
        <p><a>10.407</a> ποῦ δέ οἱ ἔντεα κεῖται ἀρήϊα, ποῦ δέ οἱ ἵπποι;</p>
        <p><a>10.408</a> πῶς δαὶ τῶν ἄλλων Τρώων φυλακαί τε καὶ εὐναί;</p>
        <p><a>10.409</a> ἅσσά τε μητιόωσι μετὰ σφίσιν, ἢ μεμάασιν</p>
        <p><a>10.410</a> αὖθι μένειν παρὰ νηυσὶν ἀπόπροθεν, ἦε πόλιν δὲ</p>
        <p><a>10.411</a> ἂψ ἀναχωρήσουσιν, ἐπεὶ δαμάσαντό γ' Ἀχαιούς.</p>
        <p><a>10.412</a> τὸν δ' αὖτε προσέειπε Δόλων Εὐμήδεος υἱός:</p>
        <p><a>10.413</a> τοὶ γὰρ ἐγώ τοι ταῦτα μάλ' ἀτρεκέως καταλέξω.</p>
        <p><a>10.414</a> Ἕκτωρ μὲν μετὰ τοῖσιν, ὅσοι βουληφόροι εἰσί,</p>
        <p><a>10.415</a> βουλὰς βουλεύει θείου παρὰ σήματι Ἴλου</p>
        <p><a>10.416</a> νόσφιν ἀπὸ φλοίσβου: φυλακὰς δ' ἃς εἴρεαι ἥρως</p>
        <p><a>10.417</a> οὔ τις κεκριμένη ῥύεται στρατὸν οὐδὲ φυλάσσει.</p>
        <p><a>10.418</a> ὅσσαι μὲν Τρώων πυρὸς ἐσχάραι, οἷσιν ἀνάγκη</p>
        <p><a>10.419</a> οἷ δ' ἐγρηγόρθασι φυλασσέμεναί τε κέλονται</p>
        <p><a>10.420</a> ἀλλήλοις: ἀτὰρ αὖτε πολύκλητοι ἐπίκουροι</p>
        <p><a>10.421</a> εὕδουσι: Τρωσὶν γὰρ ἐπιτραπέουσι φυλάσσειν:</p>
        <p><a>10.422</a> οὐ γάρ σφιν παῖδες σχεδὸν εἵαται οὐδὲ γυναῖκες.</p>
        <p><a>10.423</a> τὸν δ' ἀπαμειβόμενος προσέφη πολύμητις Ὀδυσσεύς:</p>
        <p><a>10.424</a> πῶς γὰρ νῦν Τρώεσσι μεμιγμένοι ἱπποδάμοισιν</p>
        <p><a>10.425</a> εὕδουσ' ἦ ἀπάνευθε; δίειπέ μοι ὄφρα δαείω.</p>
        <p><a>10.426</a> τὸν δ' ἠμείβετ' ἔπειτα Δόλων Εὐμήδεος υἱός:</p>
        <p><a>10.427</a> τοὶ γὰρ ἐγὼ καὶ ταῦτα μάλ' ἀτρεκέως καταλέξω.</p>
        <p><a>10.428</a> πρὸς μὲν ἁλὸς Κᾶρες καὶ Παίονες ἀγκυλότοξοι</p>
        <p><a>10.429</a> καὶ Λέλεγες καὶ Καύκωνες δῖοί τε Πελασγοί,</p>
        <p><a>10.430</a> πρὸς Θύμβρης δ' ἔλαχον Λύκιοι Μυσοί τ' ἀγέρωχοι</p>
        <p><a>10.431</a> καὶ Φρύγες ἱππόμαχοι καὶ Μῄονες ἱπποκορυσταί.</p>
        <p><a>10.432</a> ἀλλὰ τί ἢ ἐμὲ ταῦτα διεξερέεσθε ἕκαστα;</p>
        <p><a>10.433</a> εἰ γὰρ δὴ μέματον Τρώων καταδῦναι ὅμιλον</p>
        <p><a>10.434</a> Θρήϊκες οἷδ' ἀπάνευθε νεήλυδες ἔσχατοι ἄλλων:</p>
        <p><a>10.435</a> ἐν δέ σφιν Ῥῆσος βασιλεὺς πάϊς Ἠϊονῆος.</p>
        <p><a>10.436</a> τοῦ δὴ καλλίστους ἵππους ἴδον ἠδὲ μεγίστους:</p>
        <p><a>10.437</a> λευκότεροι χιόνος, θείειν δ' ἀνέμοισιν ὁμοῖοι:</p>
        <p><a>10.438</a> ἅρμα δέ οἱ χρυσῷ τε καὶ ἀργύρῳ εὖ ἤσκηται:</p>
        <p><a>10.439</a> τεύχεα δὲ χρύσεια πελώρια θαῦμα ἰδέσθαι</p>
        <p><a>10.440</a> ἤλυθ' ἔχων: τὰ μὲν οὔ τι καταθνητοῖσιν ἔοικεν</p>
        <p><a>10.441</a> ἄνδρεσσιν φορέειν, ἀλλ' ἀθανάτοισι θεοῖσιν.</p>
        <p><a>10.442</a> ἀλλ' ἐμὲ μὲν νῦν νηυσὶ πελάσσετον ὠκυπόροισιν,</p>
        <p><a>10.443</a> ἠέ με δήσαντες λίπετ' αὐτόθι νηλέϊ δεσμῷ,</p>
        <p><a>10.444</a> ὄφρά κεν ἔλθητον καὶ πειρηθῆτον ἐμεῖο</p>
        <p><a>10.445</a> ἠὲ κατ' αἶσαν ἔειπον ἐν ὑμῖν, ἦε καὶ οὐκί.</p>
        <p><a>10.446</a> τὸν δ' ἄρ' ὑπόδρα ἰδὼν προσέφη κρατερὸς Διομήδης:</p>
        <p><a>10.447</a> μὴ δή μοι φύξίν γε Δόλων ἐμβάλλεο θυμῷ:</p>
        <p><a>10.448</a> ἐσθλά περ ἀγγείλας, ἐπεὶ ἵκεο χεῖρας ἐς ἁμάς.</p>
        <p><a>10.449</a> εἰ μὲν γάρ κέ σε νῦν ἀπολύσομεν ἠὲ μεθῶμεν,</p>
        <p><a>10.450</a> ἦ τε καὶ ὕστερον εἶσθα θοὰς ἐπὶ νῆας Ἀχαιῶν</p>
        <p><a>10.451</a> ἠὲ διοπτεύσων ἢ ἐναντίβιον πολεμίξων:</p>
        <p><a>10.452</a> εἰ δέ κ' ἐμῇς ὑπὸ χερσὶ δαμεὶς ἀπὸ θυμὸν ὀλέσσῃς,</p>
        <p><a>10.453</a> οὐκέτ' ἔπειτα σὺ πῆμά ποτ' ἔσσεαι Ἀργείοισιν.</p>
        <p><a>10.454</a> ἦ, καὶ ὃ μέν μιν ἔμελλε γενείου χειρὶ παχείῃ</p>
        <p><a>10.455</a> ἁψάμενος λίσσεσθαι, ὃ δ' αὐχένα μέσσον ἔλασσε</p>
        <p><a>10.456</a> φασγάνῳ ἀΐξας, ἀπὸ δ' ἄμφω κέρσε τένοντε:</p>
        <p><a>10.457</a> φθεγγομένου δ' ἄρα τοῦ γε κάρη κονίῃσιν ἐμίχθη.</p>
        <p><a>10.458</a> τοῦ δ' ἀπὸ μὲν κτιδέην κυνέην κεφαλῆφιν ἕλοντο</p>
        <p><a>10.459</a> καὶ λυκέην καὶ τόξα παλίντονα καὶ δόρυ μακρόν:</p>
        <p><a>10.460</a> καὶ τά γ' Ἀθηναίῃ ληΐτιδι δῖος Ὀδυσσεὺς</p>
        <p><a>10.461</a> ὑψόσ' ἀνέσχεθε χειρὶ καὶ εὐχόμενος ἔπος ηὔδα:</p>
        <p><a>10.462</a> χαῖρε θεὰ τοῖσδεσσι: σὲ γὰρ πρώτην ἐν Ὀλύμπῳ</p>
        <p><a>10.463</a> πάντων ἀθανάτων ἐπιδωσόμεθ': ἀλλὰ καὶ αὖτις</p>
        <p><a>10.464</a> πέμψον ἐπὶ Θρῃκῶν ἀνδρῶν ἵππους τε καὶ εὐνάς.</p>
        <p><a>10.465</a> ὣς ἄρ' ἐφώνησεν, καὶ ἀπὸ ἕθεν ὑψόσ' ἀείρας</p>
        <p><a>10.466</a> θῆκεν ἀνὰ μυρίκην: δέελον δ' ἐπὶ σῆμά τ' ἔθηκε</p>
        <p><a>10.467</a> συμμάρψας δόνακας μυρίκης τ' ἐριθηλέας ὄζους,</p>
        <p><a>10.468</a> μὴ λάθοι αὖτις ἰόντε θοὴν διὰ νύκτα μέλαιναν.</p>
        <p><a>10.469</a> τὼ δὲ βάτην προτέρω διά τ' ἔντεα καὶ μέλαν αἷμα,</p>
        <p><a>10.470</a> αἶψα δ' ἐπὶ Θρῃκῶν ἀνδρῶν τέλος ἷξον ἰόντες.</p>
        <p><a>10.471</a> οἳ δ' εὗδον καμάτῳ ἀδηκότες, ἔντεα δέ σφιν</p>
        <p><a>10.472</a> καλὰ παρ' αὐτοῖσι χθονὶ κέκλιτο εὖ κατὰ κόσμον</p>
        <p><a>10.473</a> τριστοιχί: παρὰ δέ σφιν ἑκάστῳ δίζυγες ἵπποι.</p>
        <p><a>10.474</a> Ῥῆσος δ' ἐν μέσῳ εὗδε, παρ' αὐτῷ δ' ὠκέες ἵπποι</p>
        <p><a>10.475</a> ἐξ ἐπιδιφριάδος πυμάτης ἱμᾶσι δέδεντο.</p>
        <p><a>10.476</a> τὸν δ' Ὀδυσεὺς προπάροιθεν ἰδὼν Διομήδεϊ δεῖξεν:</p>
        <p><a>10.477</a> οὗτός τοι Διόμηδες ἀνήρ, οὗτοι δέ τοι ἵπποι,</p>
        <p><a>10.478</a> οὓς νῶϊν πίφαυσκε Δόλων ὃν ἐπέφνομεν ἡμεῖς.</p>
        <p><a>10.479</a> ἀλλ' ἄγε δὴ πρόφερε κρατερὸν μένος: οὐδέ τί σε χρὴ</p>
        <p><a>10.480</a> ἑστάμεναι μέλεον σὺν τεύχεσιν, ἀλλὰ λύ' ἵππους:</p>
        <p><a>10.481</a> ἠὲ σύ γ' ἄνδρας ἔναιρε, μελήσουσιν δ' ἐμοὶ ἵπποι.</p>
        <p><a>10.482</a> ὣς φάτο, τῷ δ' ἔμπνευσε μένος γλαυκῶπις Ἀθήνη,</p>
        <p><a>10.483</a> κτεῖνε δ' ἐπιστροφάδην: τῶν δὲ στόνος ὄρνυτ' ἀεικὴς</p>
        <p><a>10.484</a> ἄορι θεινομένων, ἐρυθαίνετο δ' αἵματι γαῖα.</p>
        <p><a>10.485</a> ὡς δὲ λέων μήλοισιν ἀσημάντοισιν ἐπελθὼν</p>
        <p><a>10.486</a> αἴγεσιν ἢ ὀΐεσσι κακὰ φρονέων ἐνορούσῃ,</p>
        <p><a>10.487</a> ὣς μὲν Θρήϊκας ἄνδρας ἐπῴχετο Τυδέος υἱὸς</p>
        <p><a>10.488</a> ὄφρα δυώδεκ' ἔπεφνεν: ἀτὰρ πολύμητις Ὀδυσσεὺς</p>
        <p><a>10.489</a> ὅν τινα Τυδεΐδης ἄορι πλήξειε παραστὰς</p>
        <p><a>10.490</a> τὸν δ' Ὀδυσεὺς μετόπισθε λαβὼν ποδὸς ἐξερύσασκε,</p>
        <p><a>10.491</a> τὰ φρονέων κατὰ θυμὸν ὅπως καλλίτριχες ἵπποι</p>
        <p><a>10.492</a> ῥεῖα διέλθοιεν μηδὲ τρομεοίατο θυμῷ</p>
        <p><a>10.493</a> νεκροῖς ἀμβαίνοντες: ἀήθεσσον γὰρ ἔτ' αὐτῶν.</p>
        <p><a>10.494</a> ἀλλ' ὅτε δὴ βασιλῆα κιχήσατο Τυδέος υἱός,</p>
        <p><a>10.495</a> τὸν τρισκαιδέκατον μελιηδέα θυμὸν ἀπηύρα</p>
        <p><a>10.496</a> ἀσθμαίνοντα: κακὸν γὰρ ὄναρ κεφαλῆφιν ἐπέστη</p>
        <p><a>10.497</a> τὴν νύκτ' Οἰνεΐδαο πάϊς διὰ μῆτιν Ἀθήνης.</p>
        <p><a>10.498</a> τόφρα δ' ἄρ' ὃ τλήμων Ὀδυσεὺς λύε μώνυχας ἵππους,</p>
        <p><a>10.499</a> σὺν δ' ἤειρεν ἱμᾶσι καὶ ἐξήλαυνεν ὁμίλου</p>
        <p><a>10.500</a> τόξῳ ἐπιπλήσσων, ἐπεὶ οὐ μάστιγα φαεινὴν</p>
        <p><a>10.501</a> ποικίλου ἐκ δίφροιο νοήσατο χερσὶν ἑλέσθαι:</p>
        <p><a>10.502</a> ῥοίζησεν δ' ἄρα πιφαύσκων Διομήδεϊ δίῳ.</p>
        <p><a>10.503</a> αὐτὰρ ὃ μερμήριζε μένων ὅ τι κύντατον ἕρδοι,</p>
        <p><a>10.504</a> ἢ ὅ γε δίφρον ἑλών, ὅθι ποικίλα τεύχε' ἔκειτο,</p>
        <p><a>10.505</a> ῥυμοῦ ἐξερύοι ἢ ἐκφέροι ὑψόσ' ἀείρας,</p>
        <p><a>10.506</a> ἦ ἔτι τῶν πλεόνων Θρῃκῶν ἀπὸ θυμὸν ἕλοιτο.</p>
        <p><a>10.507</a> εἷος ὃ ταῦθ' ὥρμαινε κατὰ φρένα, τόφρα δ' Ἀθήνη</p>
        <p><a>10.508</a> ἐγγύθεν ἱσταμένη προσέφη Διομήδεα δῖον:</p>
        <p><a>10.509</a> νόστου δὴ μνῆσαι μεγαθύμου Τυδέος υἱὲ</p>
        <p><a>10.510</a> νῆας ἔπι γλαφυράς, μὴ καὶ πεφοβημένος ἔλθῃς,</p>
        <p><a>10.511</a> μή πού τις καὶ Τρῶας ἐγείρῃσιν θεὸς ἄλλος.</p>
        <p><a>10.512</a> ὣς φάθ', ὃ δὲ ξυνέηκε θεᾶς ὄπα φωνησάσης,</p>
        <p><a>10.513</a> καρπαλίμως δ' ἵππων ἐπεβήσετο: κόψε δ' Ὀδυσσεὺς</p>
        <p><a>10.514</a> τόξῳ: τοὶ δ' ἐπέτοντο θοὰς ἐπὶ νῆας Ἀχαιῶν.</p>
        <p><a>10.515</a> οὐδ' ἀλαοσκοπιὴν εἶχ' ἀργυρότοξος Ἀπόλλων</p>
        <p><a>10.516</a> ὡς ἴδ' Ἀθηναίην μετὰ Τυδέος υἱὸν ἕπουσαν:</p>
        <p><a>10.517</a> τῇ κοτέων Τρώων κατεδύσετο πουλὺν ὅμιλον,</p>
        <p><a>10.518</a> ὦρσεν δὲ Θρῃκῶν βουληφόρον Ἱπποκόωντα</p>
        <p><a>10.519</a> Ῥήσου ἀνεψιὸν ἐσθλόν: ὃ δ' ἐξ ὕπνου ἀνορούσας</p>
        <p><a>10.520</a> ὡς ἴδε χῶρον ἐρῆμον, ὅθ' ἕστασαν ὠκέες ἵπποι,</p>
        <p><a>10.521</a> ἄνδράς τ' ἀσπαίροντας ἐν ἀργαλέῃσι φονῇσιν,</p>
        <p><a>10.522</a> ᾤμωξέν τ' ἄρ' ἔπειτα φίλον τ' ὀνόμηνεν ἑταῖρον.</p>
        <p><a>10.523</a> Τρώων δὲ κλαγγή τε καὶ ἄσπετος ὦρτο κυδοιμὸς</p>
        <p><a>10.524</a> θυνόντων ἄμυδις: θηεῦντο δὲ μέρμερα ἔργα</p>
        <p><a>10.525</a> ὅσσ' ἄνδρες ῥέξαντες ἔβαν κοίλας ἐπὶ νῆας.</p>
        <p><a>10.526</a> οἳ δ' ὅτε δή ῥ' ἵκανον ὅθι σκοπὸν Ἕκτορος ἔκταν,</p>
        <p><a>10.527</a> ἔνθ' Ὀδυσεὺς μὲν ἔρυξε Διῒ φίλος ὠκέας ἵππους,</p>
        <p><a>10.528</a> Τυδεΐδης δὲ χαμᾶζε θορὼν ἔναρα βροτόεντα</p>
        <p><a>10.529</a> ἐν χείρεσσ' Ὀδυσῆϊ τίθει, ἐπεβήσετο δ' ἵππων:</p>
        <p><a>10.530</a> μάστιξεν δ' ἵππους, τὼ δ' οὐκ ἀέκοντε πετέσθην</p>
        <p><a>10.531</a> νῆας ἔπι γλαφυράς: τῇ γὰρ φίλον ἔπλετο θυμῷ.</p>
        <p><a>10.532</a> Νέστωρ δὲ πρῶτος κτύπον ἄϊε φώνησέν τε:</p>
        <p><a>10.533</a> ὦ φίλοι Ἀργείων ἡγήτορες ἠδὲ μέδοντες</p>
        <p><a>10.534</a> ψεύσομαι, ἦ ἔτυμον ἐρέω; κέλεται δέ με θυμός.</p>
        <p><a>10.535</a> ἵππων μ' ὠκυπόδων ἀμφὶ κτύπος οὔατα βάλλει.</p>
        <p><a>10.536</a> αἲ γὰρ δὴ Ὀδυσεύς τε καὶ ὃ κρατερὸς Διομήδης</p>
        <p><a>10.537</a> ὧδ' ἄφαρ ἐκ Τρώων ἐλασαίατο μώνυχας ἵππους:</p>
        <p><a>10.538</a> ἀλλ' αἰνῶς δείδοικα κατὰ φρένα μή τι πάθωσιν</p>
        <p><a>10.539</a> Ἀργείων οἳ ἄριστοι ὑπὸ Τρώων ὀρυμαγδοῦ.</p>
        <p><a>10.540</a> οὔ πω πᾶν εἴρητο ἔπος ὅτ' ἄρ' ἤλυθον αὐτοί.</p>
        <p><a>10.541</a> καί ῥ' οἳ μὲν κατέβησαν ἐπὶ χθόνα, τοὶ δὲ χαρέντες</p>
        <p><a>10.542</a> δεξιῇ ἠσπάζοντο ἔπεσσί τε μειλιχίοισι:</p>
        <p><a>10.543</a> πρῶτος δ' ἐξερέεινε Γερήνιος ἱππότα Νέστωρ:</p>
        <p><a>10.544</a> εἴπ' ἄγε μ' ὦ πολύαιν' Ὀδυσεῦ μέγα κῦδος Ἀχαιῶν</p>
        <p><a>10.545</a> ὅππως τοῦσδ' ἵππους λάβετον καταδύντες ὅμιλον</p>
        <p><a>10.546</a> Τρώων, ἦ τίς σφωε πόρεν θεὸς ἀντιβολήσας.</p>
        <p><a>10.547</a> αἰνῶς ἀκτίνεσσιν ἐοικότες ἠελίοιο.</p>
        <p><a>10.548</a> αἰεὶ μὲν Τρώεσσ' ἐπιμίσγομαι, οὐδέ τί φημι</p>
        <p><a>10.549</a> μιμνάζειν παρὰ νηυσὶ γέρων περ ἐὼν πολεμιστής:</p>
        <p><a>10.550</a> ἀλλ' οὔ πω τοίους ἵππους ἴδον οὐδὲ νόησα.</p>
        <p><a>10.551</a> ἀλλά τιν' ὔμμ' ὀΐω δόμεναι θεὸν ἀντιάσαντα:</p>
        <p><a>10.552</a> ἀμφοτέρω γὰρ σφῶϊ φιλεῖ νεφεληγερέτα Ζεὺς</p>
        <p><a>10.553</a> κούρη τ' αἰγιόχοιο Διὸς γλαυκῶπις Ἀθήνη.</p>
        <p><a>10.554</a> τὸν δ' ἀπαμειβόμενος προσέφη πολύμητις Ὀδυσσεύς:</p>
        <p><a>10.555</a> ὦ Νέστορ Νηληϊάδη μέγα κῦδος Ἀχαιῶν</p>
        <p><a>10.556</a> ῥεῖα θεός γ' ἐθέλων καὶ ἀμείνονας ἠέ περ οἵδε</p>
        <p><a>10.557</a> ἵππους δωρήσαιτ', ἐπεὶ ἢ πολὺ φέρτεροί εἰσιν.</p>
        <p><a>10.558</a> ἵπποι δ' οἵδε γεραιὲ νεήλυδες οὓς ἐρεείνεις</p>
        <p><a>10.559</a> Θρηΐκιοι: τὸν δέ σφιν ἄνακτ' ἀγαθὸς Διομήδης</p>
        <p><a>10.560</a> ἔκτανε, πὰρ δ' ἑτάρους δυοκαίδεκα πάντας ἀρίστους.</p>
        <p><a>10.561</a> τὸν τρισκαιδέκατον σκοπὸν εἵλομεν ἐγγύθι νηῶν,</p>
        <p><a>10.562</a> τόν ῥα διοπτῆρα στρατοῦ ἔμμεναι ἡμετέροιο</p>
        <p><a>10.563</a> Ἕκτωρ τε προέηκε καὶ ἄλλοι Τρῶες ἀγαυοί.</p>
        <p><a>10.564</a> ὣς εἰπὼν τάφροιο διήλασε μώνυχας ἵππους</p>
        <p><a>10.565</a> καγχαλόων: ἅμα δ' ἄλλοι ἴσαν χαίροντες Ἀχαιοί.</p>
        <p><a>10.566</a> οἳ δ' ὅτε Τυδεΐδεω κλισίην εὔτυκτον ἵκοντο,</p>
        <p><a>10.567</a> ἵππους μὲν κατέδησαν ἐϋτμήτοισιν ἱμᾶσι</p>
        <p><a>10.568</a> φάτνῃ ἐφ' ἱππείῃ, ὅθι περ Διομήδεος ἵπποι</p>
        <p><a>10.569</a> ἕστασαν ὠκύποδες μελιηδέα πυρὸν ἔδοντες:</p>
        <p><a>10.570</a> νηῒ δ' ἐνὶ πρυμνῇ ἔναρα βροτόεντα Δόλωνος</p>
        <p><a>10.571</a> θῆκ' Ὀδυσεύς, ὄφρ' ἱρὸν ἑτοιμασσαίατ' Ἀθήνῃ.</p>
        <p><a>10.572</a> αὐτοὶ δ' ἱδρῶ πολλὸν ἀπενίζοντο θαλάσσῃ</p>
        <p><a>10.573</a> ἐσβάντες κνήμας τε ἰδὲ λόφον ἀμφί τε μηρούς.</p>
        <p><a>10.574</a> αὐτὰρ ἐπεί σφιν κῦμα θαλάσσης ἱδρῶ πολλὸν</p>
        <p><a>10.575</a> νίψεν ἀπὸ χρωτὸς καὶ ἀνέψυχθεν φίλον ἦτορ,</p>
        <p><a>10.576</a> ἔς ῥ' ἀσαμίνθους βάντες ἐϋξέστας λούσαντο.</p>
        <p><a>10.577</a> τὼ δὲ λοεσσαμένω καὶ ἀλειψαμένω λίπ' ἐλαίῳ</p>
        <p><a>10.578</a> δείπνῳ ἐφιζανέτην, ἀπὸ δὲ κρητῆρος Ἀθήνῃ</p>
        <p><a>10.579</a> πλείου ἀφυσσόμενοι λεῖβον μελιηδέα οἶνον.</p>
    </div>
    <div class="bk">
        <h4 class="latin">Book 11</h4>
        <p><a>11.1</a> ἠὼς δ' ἐκ λεχέων παρ' ἀγαυοῦ Τιθωνοῖο</p>
        <p><a>11.2</a> ὄρνυθ', ἵν' ἀθανάτοισι φόως φέροι ἠδὲ βροτοῖσι:</p>
        <p><a>11.3</a> Ζεὺς δ' Ἔριδα προΐαλλε θοὰς ἐπὶ νῆας Ἀχαιῶν</p>
        <p><a>11.4</a> ἀργαλέην, πολέμοιο τέρας μετὰ χερσὶν ἔχουσαν.</p>
        <p><a>11.5</a> στῆ δ' ἐπ' Ὀδυσσῆος μεγακήτεϊ νηῒ μελαίνῃ,</p>
        <p><a>11.6</a> ἥ ῥ' ἐν μεσσάτῳ ἔσκε γεγωνέμεν ἀμφοτέρωσε,</p>
        <p><a>11.7</a> ἠμὲν ἐπ' Αἴαντος κλισίας Τελαμωνιάδαο</p>
        <p><a>11.8</a> ἠδ' ἐπ' Ἀχιλλῆος, τοί ῥ' ἔσχατα νῆας ἐΐσας</p>
        <p><a>11.9</a> εἴρυσαν ἠνορέῃ πίσυνοι καὶ κάρτεϊ χειρῶν</p>
        <p><a>11.10</a> ἔνθα στᾶσ' ἤϋσε θεὰ μέγα τε δεινόν τε</p>
        <p><a>11.11</a> ὄρθι', Ἀχαιοῖσιν δὲ μέγα σθένος ἔμβαλ' ἑκάστῳ</p>
        <p><a>11.12</a> καρδίῃ ἄληκτον πολεμίζειν ἠδὲ μάχεσθαι.</p>
        <p><a>11.13</a> τοῖσι δ' ἄφαρ πόλεμος γλυκίων γένετ' ἠὲ νέεσθαι</p>
        <p><a>11.14</a> ἐν νηυσὶ γλαφυρῇσι φίλην ἐς πατρίδα γαῖαν.</p>
        <p><a>11.15</a> Ἀτρεΐδης δ' ἐβόησεν ἰδὲ ζώννυσθαι ἄνωγεν</p>
        <p><a>11.16</a> Ἀργείους: ἐν δ' αὐτὸς ἐδύσετο νώροπα χαλκόν.</p>
        <p><a>11.17</a> κνημῖδας μὲν πρῶτα περὶ κνήμῃσιν ἔθηκε</p>
        <p><a>11.18</a> καλὰς ἀργυρέοισιν ἐπισφυρίοις ἀραρυίας:</p>
        <p><a>11.19</a> δεύτερον αὖ θώρηκα περὶ στήθεσσιν ἔδυνε,</p>
        <p><a>11.20</a> τόν ποτέ οἱ Κινύρης δῶκε ξεινήϊον εἶναι.</p>
        <p><a>11.21</a> πεύθετο γὰρ Κύπρον δὲ μέγα κλέος οὕνεκ' Ἀχαιοὶ</p>
        <p><a>11.22</a> ἐς Τροίην νήεσσιν ἀναπλεύσεσθαι ἔμελλον:</p>
        <p><a>11.23</a> τοὔνεκά οἱ τὸν δῶκε χαριζόμενος βασιλῆϊ.</p>
        <p><a>11.24</a> τοῦ δ' ἤτοι δέκα οἶμοι ἔσαν μέλανος κυάνοιο,</p>
        <p><a>11.25</a> δώδεκα δὲ χρυσοῖο καὶ εἴκοσι κασσιτέροιο:</p>
        <p><a>11.26</a> κυάνεοι δὲ δράκοντες ὀρωρέχατο προτὶ δειρὴν</p>
        <p><a>11.27</a> τρεῖς ἑκάτερθ' ἴρισσιν ἐοικότες, ἅς τε Κρονίων</p>
        <p><a>11.28</a> ἐν νέφεϊ στήριξε, τέρας μερόπων ἀνθρώπων.</p>
        <p><a>11.29</a> ἀμφὶ δ' ἄρ' ὤμοισιν βάλετο ξίφος: ἐν δέ οἱ ἧλοι</p>
        <p><a>11.30</a> χρύσειοι πάμφαινον, ἀτὰρ περὶ κουλεὸν ἦεν</p>
        <p><a>11.31</a> ἀργύρεον χρυσέοισιν ἀορτήρεσσιν ἀρηρός.</p>
        <p><a>11.32</a> ἂν δ' ἕλετ' ἀμφιβρότην πολυδαίδαλον ἀσπίδα θοῦριν</p>
        <p><a>11.33</a> καλήν, ἣν πέρι μὲν κύκλοι δέκα χάλκεοι ἦσαν,</p>
        <p><a>11.34</a> ἐν δέ οἱ ὀμφαλοὶ ἦσαν ἐείκοσι κασσιτέροιο</p>
        <p><a>11.35</a> λευκοί, ἐν δὲ μέσοισιν ἔην μέλανος κυάνοιο.</p>
        <p><a>11.36</a> τῇ δ' ἐπὶ μὲν Γοργὼ βλοσυρῶπις ἐστεφάνωτο</p>
        <p><a>11.37</a> δεινὸν δερκομένη, περὶ δὲ Δεῖμός τε Φόβος τε.</p>
        <p><a>11.38</a> τῆς δ' ἐξ ἀργύρεος τελαμὼν ἦν: αὐτὰρ ἐπ' αὐτοῦ</p>
        <p><a>11.39</a> κυάνεος ἐλέλικτο δράκων, κεφαλαὶ δέ οἱ ἦσαν</p>
        <p><a>11.40</a> τρεῖς ἀμφιστρεφέες ἑνὸς αὐχένος ἐκπεφυυῖαι.</p>
        <p><a>11.41</a> κρατὶ δ' ἐπ' ἀμφίφαλον κυνέην θέτο τετραφάληρον</p>
        <p><a>11.42</a> ἵππουριν: δεινὸν δὲ λόφος καθύπερθεν ἔνευεν.</p>
        <p><a>11.43</a> εἵλετο δ' ἄλκιμα δοῦρε δύω κεκορυθμένα χαλκῷ</p>
        <p><a>11.44</a> ὀξέα: τῆλε δὲ χαλκὸς ἀπ' αὐτόφιν οὐρανὸν εἴσω</p>
        <p><a>11.45</a> λάμπ': ἐπὶ δ' ἐγδούπησαν Ἀθηναίη τε καὶ Ἥρη</p>
        <p><a>11.46</a> τιμῶσαι βασιλῆα πολυχρύσοιο Μυκήνης.</p>
        <p><a>11.47</a> ἡνιόχῳ μὲν ἔπειτα ἑῷ ἐπέτελλεν ἕκαστος</p>
        <p><a>11.48</a> ἵππους εὖ κατὰ κόσμον ἐρυκέμεν αὖθ' ἐπὶ τάφρῳ,</p>
        <p><a>11.49</a> αὐτοὶ δὲ πρυλέες σὺν τεύχεσι θωρηχθέντες</p>
        <p><a>11.50</a> ῥώοντ': ἄσβεστος δὲ βοὴ γένετ' ἠῶθι πρό.</p>
        <p><a>11.51</a> φθὰν δὲ μέγ' ἱππήων ἐπὶ τάφρῳ κοσμηθέντες,</p>
        <p><a>11.52</a> ἱππῆες δ' ὀλίγον μετεκίαθον: ἐν δὲ κυδοιμὸν</p>
        <p><a>11.53</a> ὦρσε κακὸν Κρονίδης, κατὰ δ' ὑψόθεν ἧκεν ἐέρσας</p>
        <p><a>11.54</a> αἵματι μυδαλέας ἐξ αἰθέρος, οὕνεκ' ἔμελλε</p>
        <p><a>11.55</a> πολλὰς ἰφθίμους κεφαλὰς Ἄϊδι προϊάψειν.</p>
        <p><a>11.56</a> Τρῶες δ' αὖθ' ἑτέρωθεν ἐπὶ θρωσμῷ πεδίοιο</p>
        <p><a>11.57</a> Ἕκτορά τ' ἀμφὶ μέγαν καὶ ἀμύμονα Πουλυδάμαντα</p>
        <p><a>11.58</a> Αἰνείαν θ', ὃς Τρωσὶ θεὸς ὣς τίετο δήμῳ,</p>
        <p><a>11.59</a> τρεῖς τ' Ἀντηνορίδας Πόλυβον καὶ Ἀγήνορα δῖον</p>
        <p><a>11.60</a> ἠΐθεόν τ' Ἀκάμαντ' ἐπιείκελον ἀθανάτοισιν.</p>
        <p><a>11.61</a> Ἕκτωρ δ' ἐν πρώτοισι φέρ' ἀσπίδα πάντοσ' ἐΐσην,</p>
        <p><a>11.62</a> οἷος δ' ἐκ νεφέων ἀναφαίνεται οὔλιος ἀστὴρ</p>
        <p><a>11.63</a> παμφαίνων, τοτὲ δ' αὖτις ἔδυ νέφεα σκιόεντα,</p>
        <p><a>11.64</a> ὣς Ἕκτωρ ὁτὲ μέν τε μετὰ πρώτοισι φάνεσκεν,</p>
        <p><a>11.65</a> ἄλλοτε δ' ἐν πυμάτοισι κελεύων: πᾶς δ' ἄρα χαλκῷ</p>
        <p><a>11.66</a> λάμφ' ὥς τε στεροπὴ πατρὸς Διὸς αἰγιόχοιο.</p>
        <p><a>11.67</a> οἳ δ', ὥς τ' ἀμητῆρες ἐναντίοι ἀλλήλοισιν</p>
        <p><a>11.68</a> ὄγμον ἐλαύνωσιν ἀνδρὸς μάκαρος κατ' ἄρουραν</p>
        <p><a>11.69</a> πυρῶν ἢ κριθῶν: τὰ δὲ δράγματα ταρφέα πίπτει:</p>
        <p><a>11.70</a> ὣς Τρῶες καὶ Ἀχαιοὶ ἐπ' ἀλλήλοισι θορόντες</p>
        <p><a>11.71</a> δῄουν, οὐδ' ἕτεροι μνώοντ' ὀλοοῖο φόβοιο.</p>
        <p><a>11.72</a> ἴσας δ' ὑσμίνη κεφαλὰς ἔχεν, οἳ δὲ λύκοι ὣς</p>
        <p><a>11.73</a> θῦνον: Ἔρις δ' ἄρ' ἔχαιρε πολύστονος εἰσορόωσα:</p>
        <p><a>11.74</a> οἴη γάρ ῥα θεῶν παρετύγχανε μαρναμένοισιν,</p>
        <p><a>11.75</a> οἳ δ' ἄλλοι οὔ σφιν πάρεσαν θεοί, ἀλλὰ ἕκηλοι</p>
        <p><a>11.76</a> σφοῖσιν ἐνὶ μεγάροισι καθήατο, ἧχι ἑκάστῳ</p>
        <p><a>11.77</a> δώματα καλὰ τέτυκτο κατὰ πτύχας Οὐλύμποιο.</p>
        <p><a>11.78</a> πάντες δ' ᾐτιόωντο κελαινεφέα Κρονίωνα</p>
        <p><a>11.79</a> οὕνεκ' ἄρα Τρώεσσιν ἐβούλετο κῦδος ὀρέξαι.</p>
        <p><a>11.80</a> τῶν μὲν ἄρ' οὐκ ἀλέγιζε πατήρ: ὃ δὲ νόσφι λιασθεὶς</p>
        <p><a>11.81</a> τῶν ἄλλων ἀπάνευθε καθέζετο κύδεϊ γαίων</p>
        <p><a>11.82</a> εἰσορόων Τρώων τε πόλιν καὶ νῆας Ἀχαιῶν</p>
        <p><a>11.83</a> χαλκοῦ τε στεροπήν, ὀλλύντάς τ' ὀλλυμένους τε.</p>
        <p><a>11.84</a> ὄφρα μὲν ἠὼς ἦν καὶ ἀέξετο ἱερὸν ἦμαρ,</p>
        <p><a>11.85</a> τόφρα μάλ' ἀμφοτέρων βέλε' ἥπτετο, πῖπτε δὲ λαός:</p>
        <p><a>11.86</a> ἦμος δὲ δρυτόμος περ ἀνὴρ ὁπλίσσατο δεῖπνον</p>
        <p><a>11.87</a> οὔρεος ἐν βήσσῃσιν, ἐπεί τ' ἐκορέσσατο χεῖρας</p>
        <p><a>11.88</a> τάμνων δένδρεα μακρά, ἅδος τέ μιν ἵκετο θυμόν,</p>
        <p><a>11.89</a> σίτου τε γλυκεροῖο περὶ φρένας ἵμερος αἱρεῖ,</p>
        <p><a>11.90</a> τῆμος σφῇ ἀρετῇ Δαναοὶ ῥήξαντο φάλαγγας</p>
        <p><a>11.91</a> κεκλόμενοι ἑτάροισι κατὰ στίχας: ἐν δ' Ἀγαμέμνων</p>
        <p><a>11.92</a> πρῶτος ὄρουσ', ἕλε δ' ἄνδρα Βιάνορα ποιμένα λαῶν</p>
        <p><a>11.93</a> αὐτόν, ἔπειτα δ' ἑταῖρον Ὀϊλῆα πλήξιππον.</p>
        <p><a>11.94</a> ἤτοι ὅ γ' ἐξ ἵππων κατεπάλμενος ἀντίος ἔστη:</p>
        <p><a>11.95</a> τὸν δ' ἰθὺς μεμαῶτα μετώπιον ὀξέϊ δουρὶ</p>
        <p><a>11.96</a> νύξ', οὐδὲ στεφάνη δόρυ οἱ σχέθε χαλκοβάρεια,</p>
        <p><a>11.97</a> ἀλλὰ δι' αὐτῆς ἦλθε καὶ ὀστέου, ἐγκέφαλος δὲ</p>
        <p><a>11.98</a> ἔνδον ἅπας πεπάλακτο: δάμασσε δέ μιν μεμαῶτα.</p>
        <p><a>11.99</a> καὶ τοὺς μὲν λίπεν αὖθι ἄναξ ἀνδρῶν Ἀγαμέμνων</p>
        <p><a>11.100</a> στήθεσι παμφαίνοντας, ἐπεὶ περίδυσε χιτῶνας:</p>
        <p><a>11.101</a> αὐτὰρ ὃ βῆ Ἶσόν τε καὶ Ἄντιφον ἐξεναρίξων</p>
        <p><a>11.102</a> υἷε δύω Πριάμοιο νόθον καὶ γνήσιον ἄμφω</p>
        <p><a>11.103</a> εἰν ἑνὶ δίφρῳ ἐόντας: ὃ μὲν νόθος ἡνιόχευεν,</p>
        <p><a>11.104</a> Ἄντιφος αὖ παρέβασκε περικλυτός: ὥ ποτ' Ἀχιλλεὺς</p>
        <p><a>11.105</a> Ἴδης ἐν κνημοῖσι δίδη μόσχοισι λύγοισι,</p>
        <p><a>11.106</a> ποιμαίνοντ' ἐπ' ὄεσσι λαβών, καὶ ἔλυσεν ἀποίνων.</p>
        <p><a>11.107</a> δὴ τότε γ' Ἀτρεΐδης εὐρὺ κρείων Ἀγαμέμνων</p>
        <p><a>11.108</a> τὸν μὲν ὑπὲρ μαζοῖο κατὰ στῆθος βάλε δουρί,</p>
        <p><a>11.109</a> Ἄντιφον αὖ παρὰ οὖς ἔλασε ξίφει, ἐκ δ' ἔβαλ' ἵππων.</p>
        <p><a>11.110</a> σπερχόμενος δ' ἀπὸ τοῖιν ἐσύλα τεύχεα καλὰ</p>
        <p><a>11.111</a> γιγνώσκων: καὶ γάρ σφε πάρος παρὰ νηυσὶ θοῇσιν</p>
        <p><a>11.112</a> εἶδεν, ὅτ' ἐξ Ἴδης ἄγαγεν πόδας ὠκὺς Ἀχιλλεύς.</p>
        <p><a>11.113</a> ὡς δὲ λέων ἐλάφοιο ταχείης νήπια τέκνα</p>
        <p><a>11.114</a> ῥηϊδίως συνέαξε λαβὼν κρατεροῖσιν ὀδοῦσιν</p>
        <p><a>11.115</a> ἐλθὼν εἰς εὐνήν, ἁπαλόν τέ σφ' ἦτορ ἀπηύρα:</p>
        <p><a>11.116</a> ἣ δ' εἴ πέρ τε τύχῃσι μάλα σχεδόν, οὐ δύναταί σφι</p>
        <p><a>11.117</a> χραισμεῖν: αὐτὴν γάρ μιν ὑπὸ τρόμος αἰνὸς ἱκάνει:</p>
        <p><a>11.118</a> καρπαλίμως δ' ἤϊξε διὰ δρυμὰ πυκνὰ καὶ ὕλην</p>
        <p><a>11.119</a> σπεύδουσ' ἱδρώουσα κραταιοῦ θηρὸς ὑφ' ὁρμῆς:</p>
        <p><a>11.120</a> ὣς ἄρα τοῖς οὔ τις δύνατο χραισμῆσαι ὄλεθρον</p>
        <p><a>11.121</a> Τρώων, ἀλλὰ καὶ αὐτοὶ ὑπ' Ἀργείοισι φέβοντο.</p>
        <p><a>11.122</a> αὐτὰρ ὃ Πείσανδρόν τε καὶ Ἱππόλοχον μενεχάρμην</p>
        <p><a>11.123</a> υἱέας Ἀντιμάχοιο δαΐφρονος, ὅς ῥα μάλιστα</p>
        <p><a>11.124</a> χρυσὸν Ἀλεξάνδροιο δεδεγμένος ἀγλαὰ δῶρα</p>
        <p><a>11.125</a> οὐκ εἴασχ' Ἑλένην δόμεναι ξανθῷ Μενελάῳ,</p>
        <p><a>11.126</a> τοῦ περ δὴ δύο παῖδε λάβε κρείων Ἀγαμέμνων</p>
        <p><a>11.127</a> εἰν ἑνὶ δίφρῳ ἐόντας, ὁμοῦ δ' ἔχον ὠκέας ἵππους:</p>
        <p><a>11.128</a> ἐκ γάρ σφεας χειρῶν φύγον ἡνία σιγαλόεντα,</p>
        <p><a>11.129</a> τὼ δὲ κυκηθήτην: ὃ δ' ἐναντίον ὦρτο λέων ὣς</p>
        <p><a>11.130</a> Ἀτρεΐδης: τὼ δ' αὖτ' ἐκ δίφρου γουναζέσθην:</p>
        <p><a>11.131</a> ζώγρει Ἀτρέος υἱέ, σὺ δ' ἄξια δέξαι ἄποινα:</p>
        <p><a>11.132</a> πολλὰ δ' ἐν Ἀντιμάχοιο δόμοις κειμήλια κεῖται</p>
        <p><a>11.133</a> χαλκός τε χρυσός τε πολύκμητός τε σίδηρος,</p>
        <p><a>11.134</a> τῶν κέν τοι χαρίσαιτο πατὴρ ἀπερείσι' ἄποινα,</p>
        <p><a>11.135</a> εἰ νῶϊ ζωοὺς πεπύθοιτ' ἐπὶ νηυσὶν Ἀχαιῶν.</p>
        <p><a>11.136</a> ὣς τώ γε κλαίοντε προσαυδήτην βασιλῆα</p>
        <p><a>11.137</a> μειλιχίοις ἐπέεσσιν: ἀμείλικτον δ' ὄπ' ἄκουσαν:</p>
        <p><a>11.138</a> εἰ μὲν δὴ Ἀντιμάχοιο δαΐφρονος υἱέες ἐστόν,</p>
        <p><a>11.139</a> ὅς ποτ' ἐνὶ Τρώων ἀγορῇ Μενέλαον ἄνωγεν</p>
        <p><a>11.140</a> ἀγγελίην ἐλθόντα σὺν ἀντιθέῳ Ὀδυσῆϊ</p>
        <p><a>11.141</a> αὖθι κατακτεῖναι μηδ' ἐξέμεν ἂψ ἐς Ἀχαιούς,</p>
        <p><a>11.142</a> νῦν μὲν δὴ τοῦ πατρὸς ἀεικέα τίσετε λώβην.</p>
        <p><a>11.143</a> ἦ, καὶ Πείσανδρον μὲν ἀφ' ἵππων ὦσε χαμᾶζε</p>
        <p><a>11.144</a> δουρὶ βαλὼν πρὸς στῆθος: ὃ δ' ὕπτιος οὔδει ἐρείσθη.</p>
        <p><a>11.145</a> Ἱππόλοχος δ' ἀπόρουσε, τὸν αὖ χαμαὶ ἐξενάριξε</p>
        <p><a>11.146</a> χεῖρας ἀπὸ ξίφεϊ τμήξας ἀπό τ' αὐχένα κόψας,</p>
        <p><a>11.147</a> ὅλμον δ' ὣς ἔσσευε κυλίνδεσθαι δι' ὁμίλου.</p>
        <p><a>11.148</a> τοὺς μὲν ἔασ': ὃ δ' ὅθι πλεῖσται κλονέοντο φάλαγγες,</p>
        <p><a>11.149</a> τῇ ῥ' ἐνόρουσ', ἅμα δ' ἄλλοι ἐϋκνήμιδες Ἀχαιοί.</p>
        <p><a>11.150</a> πεζοὶ μὲν πεζοὺς ὄλεκον φεύγοντας ἀνάγκῃ,</p>
        <p><a>11.151</a> ἱππεῖς δ' ἱππῆας: ὑπὸ δέ σφισιν ὦρτο κονίη</p>
        <p><a>11.152</a> ἐκ πεδίου, τὴν ὦρσαν ἐρίγδουποι πόδες ἵππων</p>
        <p><a>11.153</a> χαλκῷ δηϊόωντες: ἀτὰρ κρείων Ἀγαμέμνων</p>
        <p><a>11.154</a> αἰὲν ἀποκτείνων ἕπετ' Ἀργείοισι κελεύων.</p>
        <p><a>11.155</a> ὡς δ' ὅτε πῦρ ἀΐδηλον ἐν ἀξύλῳ ἐμπέσῃ ὕλῃ,</p>
        <p><a>11.156</a> πάντῃ τ' εἰλυφόων ἄνεμος φέρει, οἳ δέ τε θάμνοι</p>
        <p><a>11.157</a> πρόρριζοι πίπτουσιν ἐπειγόμενοι πυρὸς ὁρμῇ:</p>
        <p><a>11.158</a> ὣς ἄρ' ὑπ' Ἀτρεΐδῃ Ἀγαμέμνονι πῖπτε κάρηνα</p>
        <p><a>11.159</a> Τρώων φευγόντων, πολλοὶ δ' ἐριαύχενες ἵπποι</p>
        <p><a>11.160</a> κείν' ὄχεα κροτάλιζον ἀνὰ πτολέμοιο γεφύρας</p>
        <p><a>11.161</a> ἡνιόχους ποθέοντες ἀμύμονας: οἳ δ' ἐπὶ γαίῃ</p>
        <p><a>11.162</a> κείατο, γύπεσσιν πολὺ φίλτεροι ἢ ἀλόχοισιν.</p>
        <p><a>11.163</a> Ἕκτορα δ' ἐκ βελέων ὕπαγε Ζεὺς ἔκ τε κονίης</p>
        <p><a>11.164</a> ἔκ τ' ἀνδροκτασίης ἔκ θ' αἵματος ἔκ τε κυδοιμοῦ:</p>
        <p><a>11.165</a> Ἀτρεΐδης δ' ἕπετο σφεδανὸν Δαναοῖσι κελεύων.</p>
        <p><a>11.166</a> οἳ δὲ παρ' Ἴλου σῆμα παλαιοῦ Δαρδανίδαο</p>
        <p><a>11.167</a> μέσσον κὰπ πεδίον παρ' ἐρινεὸν ἐσσεύοντο</p>
        <p><a>11.168</a> ἱέμενοι πόλιος: ὃ δὲ κεκλήγων ἕπετ' αἰεὶ</p>
        <p><a>11.169</a> Ἀτρεΐδης, λύθρῳ δὲ παλάσσετο χεῖρας ἀάπτους.</p>
        <p><a>11.170</a> ἀλλ' ὅτε δὴ Σκαιάς τε πύλας καὶ φηγὸν ἵκοντο,</p>
        <p><a>11.171</a> ἔνθ' ἄρα δὴ ἵσταντο καὶ ἀλλήλους ἀνέμιμνον.</p>
        <p><a>11.172</a> οἳ δ' ἔτι κὰμ μέσσον πεδίον φοβέοντο βόες ὥς,</p>
        <p><a>11.173</a> ἅς τε λέων ἐφόβησε μολὼν ἐν νυκτὸς ἀμολγῷ</p>
        <p><a>11.174</a> πάσας: τῇ δέ τ' ἰῇ ἀναφαίνεται αἰπὺς ὄλεθρος:</p>
        <p><a>11.175</a> τῆς δ' ἐξ αὐχέν' ἔαξε λαβὼν κρατεροῖσιν ὀδοῦσι</p>
        <p><a>11.176</a> πρῶτον, ἔπειτα δέ θ' αἷμα καὶ ἔγκατα πάντα λαφύσσει:</p>
        <p><a>11.177</a> ὣς τοὺς Ἀτρεΐδης ἔφεπε κρείων Ἀγαμέμνων</p>
        <p><a>11.178</a> αἰὲν ἀποκτείνων τὸν ὀπίστατον: οἳ δ' ἐφέβοντο.</p>
        <p><a>11.179</a> πολλοὶ δὲ πρηνεῖς τε καὶ ὕπτιοι ἔκπεσον ἵππων</p>
        <p><a>11.180</a> Ἀτρεΐδεω ὑπὸ χερσί: περὶ πρὸ γὰρ ἔγχεϊ θῦεν.</p>
        <p><a>11.181</a> ἀλλ' ὅτε δὴ τάχ' ἔμελλεν ὑπὸ πτόλιν αἰπύ τε τεῖχος</p>
        <p><a>11.182</a> ἵξεσθαι, τότε δή ῥα πατὴρ ἀνδρῶν τε θεῶν τε</p>
        <p><a>11.183</a> Ἴδης ἐν κορυφῇσι καθέζετο πιδηέσσης</p>
        <p><a>11.184</a> οὐρανόθεν καταβάς: ἔχε δ' ἀστεροπὴν μετὰ χερσίν.</p>
        <p><a>11.185</a> Ἶριν δ' ὄτρυνε χρυσόπτερον ἀγγελέουσαν:</p>
        <p><a>11.186</a> βάσκ' ἴθι Ἶρι ταχεῖα, τὸν Ἕκτορι μῦθον ἐνίσπες:</p>
        <p><a>11.187</a> ὄφρ' ἂν μέν κεν ὁρᾷ Ἀγαμέμνονα ποιμένα λαῶν</p>
        <p><a>11.188</a> θύνοντ' ἐν προμάχοισιν ἐναίροντα στίχας ἀνδρῶν,</p>
        <p><a>11.189</a> τόφρ' ἀναχωρείτω, τὸν δ' ἄλλον λαὸν ἀνώχθω</p>
        <p><a>11.190</a> μάρνασθαι δηΐοισι κατὰ κρατερὴν ὑσμίνην.</p>
        <p><a>11.191</a> αὐτὰρ ἐπεί κ' ἢ δουρὶ τυπεὶς ἢ βλήμενος ἰῷ</p>
        <p><a>11.192</a> εἰς ἵππους ἅλεται, τότε οἱ κράτος ἐγγυαλίξω</p>
        <p><a>11.193</a> κτείνειν εἰς ὅ κε νῆας ἐϋσσέλμους ἀφίκηται</p>
        <p><a>11.194</a> δύῃ τ' ἠέλιος καὶ ἐπὶ κνέφας ἱερὸν ἔλθῃ.</p>
        <p><a>11.195</a> ὣς ἔφατ', οὐδ' ἀπίθησε ποδήνεμος ὠκέα Ἶρις,</p>
        <p><a>11.196</a> βῆ δὲ κατ' Ἰδαίων ὀρέων εἰς Ἴλιον ἱρήν.</p>
        <p><a>11.197</a> εὗρ' υἱὸν Πριάμοιο δαΐφρονος Ἕκτορα δῖον</p>
        <p><a>11.198</a> ἑσταότ' ἔν θ' ἵπποισι καὶ ἅρμασι κολλητοῖσιν:</p>
        <p><a>11.199</a> ἀγχοῦ δ' ἱσταμένη προσέφη πόδας ὠκέα Ἶρις:</p>
        <p><a>11.200</a> Ἕκτορ υἱὲ Πριάμοιο Διὶ μῆτιν ἀτάλαντε</p>
        <p><a>11.201</a> Ζεύς με πατὴρ προέηκε τεῒν τάδε μυθήσασθαι.</p>
        <p><a>11.202</a> ὄφρ' ἂν μέν κεν ὁρᾷς Ἀγαμέμνονα ποιμένα λαῶν</p>
        <p><a>11.203</a> θύνοντ' ἐν προμάχοισιν, ἐναίροντα στίχας ἀνδρῶν,</p>
        <p><a>11.204</a> τόφρ' ὑπόεικε μάχης, τὸν δ' ἄλλον λαὸν ἄνωχθι</p>
        <p><a>11.205</a> μάρνασθαι δηΐοισι κατὰ κρατερὴν ὑσμίνην.</p>
        <p><a>11.206</a> αὐτὰρ ἐπεί κ' ἢ δουρὶ τυπεὶς ἢ βλήμενος ἰῷ</p>
        <p><a>11.207</a> εἰς ἵππους ἅλεται, τότε τοι κράτος ἐγγυαλίξει</p>
        <p><a>11.208</a> κτείνειν, εἰς ὅ κε νῆας ἐϋσσέλμους ἀφίκηαι</p>
        <p><a>11.209</a> δύῃ τ' ἠέλιος καὶ ἐπὶ κνέφας ἱερὸν ἔλθῃ.</p>
        <p><a>11.210</a> ἣ μὲν ἄρ' ὣς εἰποῦσ' ἀπέβη πόδας ὠκέα Ἶρις,</p>
        <p><a>11.211</a> Ἕκτωρ δ' ἐξ ὀχέων σὺν τεύχεσιν ἆλτο χαμᾶζε,</p>
        <p><a>11.212</a> πάλλων δ' ὀξέα δοῦρα κατὰ στρατὸν ᾤχετο πάντῃ</p>
        <p><a>11.213</a> ὀτρύνων μαχέσασθαι, ἔγειρε δὲ φύλοπιν αἰνήν.</p>
        <p><a>11.214</a> οἳ δ' ἐλελίχθησαν καὶ ἐναντίοι ἔσταν Ἀχαιῶν,</p>
        <p><a>11.215</a> Ἀργεῖοι δ' ἑτέρωθεν ἐκαρτύναντο φάλαγγας.</p>
        <p><a>11.216</a> ἀρτύνθη δὲ μάχη, στὰν δ' ἀντίοι: ἐν δ' Ἀγαμέμνων</p>
        <p><a>11.217</a> πρῶτος ὄρουσ', ἔθελεν δὲ πολὺ προμάχεσθαι ἁπάντων.</p>
        <p><a>11.218</a> ἔσπετε νῦν μοι Μοῦσαι Ὀλύμπια δώματ' ἔχουσαι</p>
        <p><a>11.219</a> ὅς τις δὴ πρῶτος Ἀγαμέμνονος ἀντίον ἦλθεν</p>
        <p><a>11.220</a> ἢ αὐτῶν Τρώων ἠὲ κλειτῶν ἐπικούρων.</p>
        <p><a>11.221</a> Ἰφιδάμας Ἀντηνορίδης ἠΰς τε μέγας τε</p>
        <p><a>11.222</a> ὃς τράφη ἐν Θρῄκῃ ἐριβώλακι μητέρι μήλων:</p>
        <p><a>11.223</a> Κισσῆς τόν γ' ἔθρεψε δόμοις ἔνι τυτθὸν ἐόντα</p>
        <p><a>11.224</a> μητροπάτωρ, ὃς τίκτε Θεανὼ καλλιπάρῃον:</p>
        <p><a>11.225</a> αὐτὰρ ἐπεί ῥ' ἥβης ἐρικυδέος ἵκετο μέτρον,</p>
        <p><a>11.226</a> αὐτοῦ μιν κατέρυκε, δίδου δ' ὅ γε θυγατέρα ἥν:</p>
        <p><a>11.227</a> γήμας δ' ἐκ θαλάμοιο μετὰ κλέος ἵκετ' Ἀχαιῶν</p>
        <p><a>11.228</a> σὺν δυοκαίδεκα νηυσὶ κορωνίσιν, αἵ οἱ ἕποντο.</p>
        <p><a>11.229</a> τὰς μὲν ἔπειτ' ἐν Περκώτῃ λίπε νῆας ἐΐσας,</p>
        <p><a>11.230</a> αὐτὰρ ὃ πεζὸς ἐὼν ἐς Ἴλιον εἰληλούθει:</p>
        <p><a>11.231</a> ὅς ῥα τότ' Ἀτρεΐδεω Ἀγαμέμνονος ἀντίον ἦλθεν.</p>
        <p><a>11.232</a> οἳ δ' ὅτε δὴ σχεδὸν ἦσαν ἐπ' ἀλλήλοισιν ἰόντες,</p>
        <p><a>11.233</a> Ἀτρεΐδης μὲν ἅμαρτε, παραὶ δέ οἱ ἐτράπετ' ἔγχος,</p>
        <p><a>11.234</a> Ἰφιδάμας δὲ κατὰ ζώνην θώρηκος ἔνερθε</p>
        <p><a>11.235</a> νύξ', ἐπὶ δ' αὐτὸς ἔρεισε βαρείῃ χειρὶ πιθήσας:</p>
        <p><a>11.236</a> οὐδ' ἔτορε ζωστῆρα παναίολον, ἀλλὰ πολὺ πρὶν</p>
        <p><a>11.237</a> ἀργύρῳ ἀντομένη μόλιβος ὣς ἐτράπετ' αἰχμή.</p>
        <p><a>11.238</a> καὶ τό γε χειρὶ λαβὼν εὐρὺ κρείων Ἀγαμέμνων</p>
        <p><a>11.239</a> ἕλκ' ἐπὶ οἷ μεμαὼς ὥς τε λίς, ἐκ δ' ἄρα χειρὸς</p>
        <p><a>11.240</a> σπάσσατο: τὸν δ' ἄορι πλῆξ' αὐχένα, λῦσε δὲ γυῖα.</p>
        <p><a>11.241</a> ὣς ὃ μὲν αὖθι πεσὼν κοιμήσατο χάλκεον ὕπνον</p>
        <p><a>11.242</a> οἰκτρὸς ἀπὸ μνηστῆς ἀλόχου, ἀστοῖσιν ἀρήγων,</p>
        <p><a>11.243</a> κουριδίης, ἧς οὔ τι χάριν ἴδε, πολλὰ δ' ἔδωκε:</p>
        <p><a>11.244</a> πρῶθ' ἑκατὸν βοῦς δῶκεν, ἔπειτα δὲ χίλι' ὑπέστη</p>
        <p><a>11.245</a> αἶγας ὁμοῦ καὶ ὄϊς, τά οἱ ἄσπετα ποιμαίνοντο.</p>
        <p><a>11.246</a> δὴ τότε γ' Ἀτρεΐδης Ἀγαμέμνων ἐξενάριξε,</p>
        <p><a>11.247</a> βῆ δὲ φέρων ἀν' ὅμιλον Ἀχαιῶν τεύχεα καλά.</p>
        <p><a>11.248</a> τὸν δ' ὡς οὖν ἐνόησε Κόων ἀριδείκετος ἀνδρῶν</p>
        <p><a>11.249</a> πρεσβυγενὴς Ἀντηνορίδης, κρατερόν ῥά ἑ πένθος</p>
        <p><a>11.250</a> ὀφθαλμοὺς ἐκάλυψε κασιγνήτοιο πεσόντος.</p>
        <p><a>11.251</a> στῆ δ' εὐρὰξ σὺν δουρὶ λαθὼν Ἀγαμέμνονα δῖον,</p>
        <p><a>11.252</a> νύξε δέ μιν κατὰ χεῖρα μέσην ἀγκῶνος ἔνερθε,</p>
        <p><a>11.253</a> ἀντικρὺ δὲ διέσχε φαεινοῦ δουρὸς ἀκωκή.</p>
        <p><a>11.254</a> ῥίγησέν τ' ἄρ' ἔπειτα ἄναξ ἀνδρῶν Ἀγαμέμνων:</p>
        <p><a>11.255</a> ἀλλ' οὐδ' ὧς ἀπέληγε μάχης ἠδὲ πτολέμοιο,</p>
        <p><a>11.256</a> ἀλλ' ἐπόρουσε Κόωνι ἔχων ἀνεμοτρεφὲς ἔγχος.</p>
        <p><a>11.257</a> ἤτοι ὃ Ἰφιδάμαντα κασίγνητον καὶ ὄπατρον</p>
        <p><a>11.258</a> ἕλκε ποδὸς μεμαώς, καὶ ἀΰτει πάντας ἀρίστους:</p>
        <p><a>11.259</a> τὸν δ' ἕλκοντ' ἀν' ὅμιλον ὑπ' ἀσπίδος ὀμφαλοέσσης</p>
        <p><a>11.260</a> οὔτησε ξυστῷ χαλκήρεϊ, λῦσε δὲ γυῖα:</p>
        <p><a>11.261</a> τοῖο δ' ἐπ' Ἰφιδάμαντι κάρη ἀπέκοψε παραστάς.</p>
        <p><a>11.262</a> ἔνθ' Ἀντήνορος υἷες ὑπ' Ἀτρεΐδῃ βασιλῆϊ</p>
        <p><a>11.263</a> πότμον ἀναπλήσαντες ἔδυν δόμον Ἄϊδος εἴσω.</p>
        <p><a>11.264</a> αὐτὰρ ὃ τῶν ἄλλων ἐπεπωλεῖτο στίχας ἀνδρῶν</p>
        <p><a>11.265</a> ἔγχεΐ τ' ἄορί τε μεγάλοισί τε χερμαδίοισιν,</p>
        <p><a>11.266</a> ὄφρά οἱ αἷμ' ἔτι θερμὸν ἀνήνοθεν ἐξ ὠτειλῆς.</p>
        <p><a>11.267</a> αὐτὰρ ἐπεὶ τὸ μὲν ἕλκος ἐτέρσετο, παύσατο δ' αἷμα,</p>
        <p><a>11.268</a> ὀξεῖαι δ' ὀδύναι δῦνον μένος Ἀτρεΐδαο.</p>
        <p><a>11.269</a> ὡς δ' ὅτ' ἂν ὠδίνουσαν ἔχῃ βέλος ὀξὺ γυναῖκα</p>
        <p><a>11.270</a> δριμύ, τό τε προϊεῖσι μογοστόκοι Εἰλείθυιαι</p>
        <p><a>11.271</a> Ἥρης θυγατέρες πικρὰς ὠδῖνας ἔχουσαι,</p>
        <p><a>11.272</a> ὣς ὀξεῖ' ὀδύναι δῦνον μένος Ἀτρεΐδαο.</p>
        <p><a>11.273</a> ἐς δίφρον δ' ἀνόρουσε, καὶ ἡνιόχῳ ἐπέτελλε</p>
        <p><a>11.274</a> νηυσὶν ἔπι γλαφυρῇσιν ἐλαυνέμεν: ἤχθετο γὰρ κῆρ.</p>
        <p><a>11.275</a> ἤϋσεν δὲ διαπρύσιον Δαναοῖσι γεγωνώς:</p>
        <p><a>11.276</a> ὦ φίλοι Ἀργείων ἡγήτορες ἠδὲ μέδοντες</p>
        <p><a>11.277</a> ὑμεῖς μὲν νῦν νηυσὶν ἀμύνετε ποντοπόροισι</p>
        <p><a>11.278</a> φύλοπιν ἀργαλέην, ἐπεὶ οὐκ ἐμὲ μητίετα Ζεὺς</p>
        <p><a>11.279</a> εἴασε Τρώεσσι πανημέριον πολεμίζειν.</p>
        <p><a>11.280</a> ὣς ἔφαθ', ἡνίοχος δ' ἵμασεν καλλίτριχας ἵππους</p>
        <p><a>11.281</a> νῆας ἔπι γλαφυράς: τὼ δ' οὐκ ἀέκοντε πετέσθην:</p>
        <p><a>11.282</a> ἄφρεον δὲ στήθεα, ῥαίνοντο δὲ νέρθε κονίῃ</p>
        <p><a>11.283</a> τειρόμενον βασιλῆα μάχης ἀπάνευθε φέροντες.</p>
        <p><a>11.284</a> Ἕκτωρ δ' ὡς ἐνόησ' Ἀγαμέμνονα νόσφι κιόντα</p>
        <p><a>11.285</a> Τρωσί τε καὶ Λυκίοισιν ἐκέκλετο μακρὸν ἀΰσας:</p>
        <p><a>11.286</a> Τρῶες καὶ Λύκιοι καὶ Δάρδανοι ἀγχιμαχηταὶ</p>
        <p><a>11.287</a> ἀνέρες ἔστε φίλοι, μνήσασθε δὲ θούριδος ἀλκῆς.</p>
        <p><a>11.288</a> οἴχετ' ἀνὴρ ὤριστος, ἐμοὶ δὲ μέγ' εὖχος ἔδωκε</p>
        <p><a>11.289</a> Ζεὺς Κρονίδης: ἀλλ' ἰθὺς ἐλαύνετε μώνυχας ἵππους</p>
        <p><a>11.290</a> ἰφθίμων Δαναῶν, ἵν' ὑπέρτερον εὖχος ἄρησθε.</p>
        <p><a>11.291</a> ὣς εἰπὼν ὄτρυνε μένος καὶ θυμὸν ἑκάστου.</p>
        <p><a>11.292</a> ὡς δ' ὅτε πού τις θηρητὴρ κύνας ἀργιόδοντας</p>
        <p><a>11.293</a> σεύῃ ἐπ' ἀγροτέρῳ συῒ καπρίῳ ἠὲ λέοντι,</p>
        <p><a>11.294</a> ὣς ἐπ' Ἀχαιοῖσιν σεῦε Τρῶας μεγαθύμους</p>
        <p><a>11.295</a> Ἕκτωρ Πριαμίδης βροτολοιγῷ ἶσος Ἄρηϊ.</p>
        <p><a>11.296</a> αὐτὸς δ' ἐν πρώτοισι μέγα φρονέων ἐβεβήκει,</p>
        <p><a>11.297</a> ἐν δ' ἔπεσ' ὑσμίνῃ ὑπεραέϊ ἶσος ἀέλλῃ,</p>
        <p><a>11.298</a> ἥ τε καθαλλομένη ἰοειδέα πόντον ὀρίνει.</p>
        <p><a>11.299</a> ἔνθα τίνα πρῶτον, τίνα δ' ὕστατον ἐξενάριξεν</p>
        <p><a>11.300</a> Ἕκτωρ Πριαμίδης, ὅτε οἱ Ζεὺς κῦδος ἔδωκεν;</p>
        <p><a>11.301</a> Ἀσαῖον μὲν πρῶτα καὶ Αὐτόνοον καὶ Ὀπίτην</p>
        <p><a>11.302</a> καὶ Δόλοπα Κλυτίδην καὶ Ὀφέλτιον ἠδ' Ἀγέλαον</p>
        <p><a>11.303</a> Αἴσυμνόν τ' Ὦρόν τε καὶ Ἱππόνοον μενεχάρμην.</p>
        <p><a>11.304</a> τοὺς ἄρ' ὅ γ' ἡγεμόνας Δαναῶν ἕλεν, αὐτὰρ ἔπειτα</p>
        <p><a>11.305</a> πληθύν, ὡς ὁπότε νέφεα Ζέφυρος στυφελίξῃ</p>
        <p><a>11.306</a> ἀργεστᾶο Νότοιο βαθείῃ λαίλαπι τύπτων:</p>
        <p><a>11.307</a> πολλὸν δὲ τρόφι κῦμα κυλίνδεται, ὑψόσε δ' ἄχνη</p>
        <p><a>11.308</a> σκίδναται ἐξ ἀνέμοιο πολυπλάγκτοιο ἰωῆς:</p>
        <p><a>11.309</a> ὣς ἄρα πυκνὰ καρήαθ' ὑφ' Ἕκτορι δάμνατο λαῶν.</p>
        <p><a>11.310</a> ἔνθά κε λοιγὸς ἔην καὶ ἀμήχανα ἔργα γένοντο,</p>
        <p><a>11.311</a> καί νύ κεν ἐν νήεσσι πέσον φεύγοντες Ἀχαιοί,</p>
        <p><a>11.312</a> εἰ μὴ Τυδεΐδῃ Διομήδεϊ κέκλετ' Ὀδυσσεύς:</p>
        <p><a>11.313</a> Τυδεΐδη τί παθόντε λελάσμεθα θούριδος ἀλκῆς;</p>
        <p><a>11.314</a> ἀλλ' ἄγε δεῦρο πέπον, παρ' ἔμ' ἵσταο: δὴ γὰρ ἔλεγχος</p>
        <p><a>11.315</a> ἔσσεται εἴ κεν νῆας ἕλῃ κορυθαίολος Ἕκτωρ.</p>
        <p><a>11.316</a> τὸν δ' ἀπαμειβόμενος προσέφη κρατερὸς Διομήδης:</p>
        <p><a>11.317</a> ἤτοι ἐγὼ μενέω καὶ τλήσομαι: ἀλλὰ μίνυνθα</p>
        <p><a>11.318</a> ἡμέων ἔσσεται ἦδος, ἐπεὶ νεφεληγερέτα Ζεὺς</p>
        <p><a>11.319</a> Τρωσὶν δὴ βόλεται δοῦναι κράτος ἠέ περ ἡμῖν.</p>
        <p><a>11.320</a> ἦ καὶ Θυμβραῖον μὲν ἀφ' ἵππων ὦσε χαμᾶζε</p>
        <p><a>11.321</a> δουρὶ βαλὼν κατὰ μαζὸν ἀριστερόν: αὐτὰρ Ὀδυσσεὺς</p>
        <p><a>11.322</a> ἀντίθεον θεράποντα Μολίονα τοῖο ἄνακτος.</p>
        <p><a>11.323</a> τοὺς μὲν ἔπειτ' εἴασαν, ἐπεὶ πολέμου ἀπέπαυσαν:</p>
        <p><a>11.324</a> τὼ δ' ἀν' ὅμιλον ἰόντε κυδοίμεον, ὡς ὅτε κάπρω</p>
        <p><a>11.325</a> ἐν κυσὶ θηρευτῇσι μέγα φρονέοντε πέσητον:</p>
        <p><a>11.326</a> ὣς ὄλεκον Τρῶας πάλιν ὀρμένω: αὐτὰρ Ἀχαιοὶ</p>
        <p><a>11.327</a> ἀσπασίως φεύγοντες ἀνέπνεον Ἕκτορα δῖον.</p>
        <p><a>11.328</a> ἔνθ' ἑλέτην δίφρόν τε καὶ ἀνέρε δήμου ἀρίστω</p>
        <p><a>11.329</a> υἷε δύω Μέροπος Περκωσίου, ὃς περὶ πάντων</p>
        <p><a>11.330</a> ᾔδεε μαντοσύνας, οὐδὲ οὓς παῖδας ἔασκε</p>
        <p><a>11.331</a> στείχειν ἐς πόλεμον φθισήνορα: τὼ δέ οἱ οὔ τι</p>
        <p><a>11.332</a> πειθέσθην: κῆρες γὰρ ἄγον μέλανος θανάτοιο.</p>
        <p><a>11.333</a> τοὺς μὲν Τυδεΐδης δουρικλειτὸς Διομήδης</p>
        <p><a>11.334</a> θυμοῦ καὶ ψυχῆς κεκαδὼν κλυτὰ τεύχε' ἀπηύρα:</p>
        <p><a>11.335</a> Ἱππόδαμον δ' Ὀδυσεὺς καὶ Ὑπείροχον ἐξενάριξεν.</p>
        <p><a>11.336</a> ἔνθά σφιν κατὰ ἶσα μάχην ἐτάνυσσε Κρονίων</p>
        <p><a>11.337</a> ἐξ Ἴδης καθορῶν: τοὶ δ' ἀλλήλους ἐνάριζον.</p>
        <p><a>11.338</a> ἤτοι Τυδέος υἱὸς Ἀγάστροφον οὔτασε δουρὶ</p>
        <p><a>11.339</a> Παιονίδην ἥρωα κατ' ἰσχίον: οὐ δέ οἱ ἵπποι</p>
        <p><a>11.340</a> ἐγγὺς ἔσαν προφυγεῖν, ἀάσατο δὲ μέγα θυμῷ.</p>
        <p><a>11.341</a> τοὺς μὲν γὰρ θεράπων ἀπάνευθ' ἔχεν, αὐτὰρ ὃ πεζὸς</p>
        <p><a>11.342</a> θῦνε διὰ προμάχων, εἷος φίλον ὤλεσε θυμόν.</p>
        <p><a>11.343</a> Ἕκτωρ δ' ὀξὺ νόησε κατὰ στίχας, ὦρτο δ' ἐπ' αὐτοὺς</p>
        <p><a>11.344</a> κεκλήγων: ἅμα δὲ Τρώων εἵποντο φάλαγγες.</p>
        <p><a>11.345</a> τὸν δὲ ἰδὼν ῥίγησε βοὴν ἀγαθὸς Διομήδης,</p>
        <p><a>11.346</a> αἶψα δ' Ὀδυσσῆα προσεφώνεεν ἐγγὺς ἐόντα:</p>
        <p><a>11.347</a> νῶϊν δὴ τόδε πῆμα κυλίνδεται ὄβριμος Ἕκτωρ:</p>
        <p><a>11.348</a> ἀλλ' ἄγε δὴ στέωμεν καὶ ἀλεξώμεσθα μένοντες.</p>
        <p><a>11.349</a> ἦ ῥα, καὶ ἀμπεπαλὼν προΐει δολιχόσκιον ἔγχος</p>
        <p><a>11.350</a> καὶ βάλεν, οὐδ' ἀφάμαρτε τιτυσκόμενος κεφαλῆφιν,</p>
        <p><a>11.351</a> ἄκρην κὰκ κόρυθα: πλάγχθη δ' ἀπὸ χαλκόφι χαλκός,</p>
        <p><a>11.352</a> οὐδ' ἵκετο χρόα καλόν: ἐρύκακε γὰρ τρυφάλεια</p>
        <p><a>11.353</a> τρίπτυχος αὐλῶπις, τήν οἱ πόρε Φοῖβος Ἀπόλλων.</p>
        <p><a>11.354</a> Ἕκτωρ δ' ὦκ' ἀπέλεθρον ἀνέδραμε, μίκτο δ' ὁμίλῳ,</p>
        <p><a>11.355</a> στῆ δὲ γνὺξ ἐριπὼν καὶ ἐρείσατο χειρὶ παχείῃ</p>
        <p><a>11.356</a> γαίης: ἀμφὶ δὲ ὄσσε κελαινὴ νὺξ ἐκάλυψεν.</p>
        <p><a>11.357</a> ὄφρα δὲ Τυδεΐδης μετὰ δούρατος ᾤχετ' ἐρωὴν</p>
        <p><a>11.358</a> τῆλε διὰ προμάχων, ὅθι οἱ καταείσατο γαίης</p>
        <p><a>11.359</a> τόφρ' Ἕκτωρ ἔμπνυτο, καὶ ἂψ ἐς δίφρον ὀρούσας</p>
        <p><a>11.360</a> ἐξέλασ' ἐς πληθύν, καὶ ἀλεύατο κῆρα μέλαιναν.</p>
        <p><a>11.361</a> δουρὶ δ' ἐπαΐσσων προσέφη κρατερὸς Διομήδης:</p>
        <p><a>11.362</a> ἐξ αὖ νῦν ἔφυγες θάνατον κύον: ἦ τέ τοι ἄγχι</p>
        <p><a>11.363</a> ἦλθε κακόν: νῦν αὖτέ σ' ἐρύσατο Φοῖβος Ἀπόλλων</p>
        <p><a>11.364</a> ᾧ μέλλεις εὔχεσθαι ἰὼν ἐς δοῦπον ἀκόντων.</p>
        <p><a>11.365</a> ἦ θήν σ' ἐξανύω γε καὶ ὕστερον ἀντιβολήσας,</p>
        <p><a>11.366</a> εἴ πού τις καὶ ἔμοιγε θεῶν ἐπιτάρροθός ἐστι.</p>
        <p><a>11.367</a> νῦν αὖ τοὺς ἄλλους ἐπιείσομαι, ὅν κε κιχείω.</p>
        <p><a>11.368</a> ἦ, καὶ Παιονίδην δουρὶ κλυτὸν ἐξενάριζεν.</p>
        <p><a>11.369</a> αὐτὰρ Ἀλέξανδρος Ἑλένης πόσις ἠϋκόμοιο</p>
        <p><a>11.370</a> Τυδεΐδῃ ἔπι τόξα τιταίνετο ποιμένι λαῶν,</p>
        <p><a>11.371</a> στήλῃ κεκλιμένος ἀνδροκμήτῳ ἐπὶ τύμβῳ</p>
        <p><a>11.372</a> Ἴλου Δαρδανίδαο, παλαιοῦ δημογέροντος.</p>
        <p><a>11.373</a> ἤτοι ὃ μὲν θώρηκα Ἀγαστρόφου ἰφθίμοιο</p>
        <p><a>11.374</a> αἴνυτ' ἀπὸ στήθεσφι παναίολον ἀσπίδα τ' ὤμων</p>
        <p><a>11.375</a> καὶ κόρυθα βριαρήν: ὃ δὲ τόξου πῆχυν ἄνελκε</p>
        <p><a>11.376</a> καὶ βάλεν, οὐδ' ἄρα μιν ἅλιον βέλος ἔκφυγε χειρός,</p>
        <p><a>11.377</a> ταρσὸν δεξιτεροῖο ποδός: διὰ δ' ἀμπερὲς ἰὸς</p>
        <p><a>11.378</a> ἐν γαίῃ κατέπηκτο: ὃ δὲ μάλα ἡδὺ γελάσσας</p>
        <p><a>11.379</a> ἐκ λόχου ἀμπήδησε καὶ εὐχόμενος ἔπος ηὔδα:</p>
        <p><a>11.380</a> βέβληαι οὐδ' ἅλιον βέλος ἔκφυγεν: ὡς ὄφελόν τοι</p>
        <p><a>11.381</a> νείατον ἐς κενεῶνα βαλὼν ἐκ θυμὸν ἑλέσθαι.</p>
        <p><a>11.382</a> οὕτω κεν καὶ Τρῶες ἀνέπνευσαν κακότητος,</p>
        <p><a>11.383</a> οἵ τέ σε πεφρίκασι λέονθ' ὡς μηκάδες αἶγες.</p>
        <p><a>11.384</a> τὸν δ' οὐ ταρβήσας προσέφη κρατερὸς Διομήδης:</p>
        <p><a>11.385</a> τοξότα λωβητὴρ κέρᾳ ἀγλαὲ παρθενοπῖπα</p>
        <p><a>11.386</a> εἰ μὲν δὴ ἀντίβιον σὺν τεύχεσι πειρηθείης,</p>
        <p><a>11.387</a> οὐκ ἄν τοι χραίσμῃσι βιὸς καὶ ταρφέες ἰοί:</p>
        <p><a>11.388</a> νῦν δέ μ' ἐπιγράψας ταρσὸν ποδὸς εὔχεαι αὔτως.</p>
        <p><a>11.389</a> οὐκ ἀλέγω, ὡς εἴ με γυνὴ βάλοι ἢ πάϊς ἄφρων:</p>
        <p><a>11.390</a> κωφὸν γὰρ βέλος ἀνδρὸς ἀνάλκιδος οὐτιδανοῖο.</p>
        <p><a>11.391</a> ἦ τ' ἄλλως ὑπ' ἐμεῖο, καὶ εἴ κ' ὀλίγον περ ἐπαύρῃ,</p>
        <p><a>11.392</a> ὀξὺ βέλος πέλεται, καὶ ἀκήριον αἶψα τίθησι.</p>
        <p><a>11.393</a> τοῦ δὲ γυναικὸς μέν τ' ἀμφίδρυφοί εἰσι παρειαί,</p>
        <p><a>11.394</a> παῖδες δ' ὀρφανικοί: ὃ δέ θ' αἵματι γαῖαν ἐρεύθων</p>
        <p><a>11.395</a> πύθεται, οἰωνοὶ δὲ περὶ πλέες ἠὲ γυναῖκες.</p>
        <p><a>11.396</a> ὣς φάτο, τοῦ δ' Ὀδυσεὺς δουρικλυτὸς ἐγγύθεν ἐλθὼν</p>
        <p><a>11.397</a> ἔστη πρόσθ': ὃ δ' ὄπισθε καθεζόμενος βέλος ὠκὺ</p>
        <p><a>11.398</a> ἐκ ποδὸς ἕλκ', ὀδύνη δὲ διὰ χροὸς ἦλθ' ἀλεγεινή.</p>
        <p><a>11.399</a> ἐς δίφρον δ' ἀνόρουσε, καὶ ἡνιόχῳ ἐπέτελλε</p>
        <p><a>11.400</a> νηυσὶν ἔπι γλαφυρῇσιν ἐλαυνέμεν: ἤχθετο γὰρ κῆρ.</p>
        <p><a>11.401</a> οἰώθη δ' Ὀδυσεὺς δουρὶ κλυτός, οὐδέ τις αὐτῷ</p>
        <p><a>11.402</a> Ἀργείων παρέμεινεν, ἐπεὶ φόβος ἔλλαβε πάντας:</p>
        <p><a>11.403</a> ὀχθήσας δ' ἄρα εἶπε πρὸς ὃν μεγαλήτορα θυμόν:</p>
        <p><a>11.404</a> ὤ μοι ἐγὼ τί πάθω; μέγα μὲν κακὸν αἴ κε φέβωμαι</p>
        <p><a>11.405</a> πληθὺν ταρβήσας: τὸ δὲ ῥίγιον αἴ κεν ἁλώω</p>
        <p><a>11.406</a> μοῦνος: τοὺς δ' ἄλλους Δαναοὺς ἐφόβησε Κρονίων.</p>
        <p><a>11.407</a> ἀλλὰ τί ἤ μοι ταῦτα φίλος διελέξατο θυμός;</p>
        <p><a>11.408</a> οἶδα γὰρ ὅττι κακοὶ μὲν ἀποίχονται πολέμοιο,</p>
        <p><a>11.409</a> ὃς δέ κ' ἀριστεύῃσι μάχῃ ἔνι τὸν δὲ μάλα χρεὼ</p>
        <p><a>11.410</a> ἑστάμεναι κρατερῶς, ἤ τ' ἔβλητ' ἤ τ' ἔβαλ' ἄλλον.</p>
        <p><a>11.411</a> εἷος ὃ ταῦθ' ὥρμαινε κατὰ φρένα καὶ κατὰ θυμόν,</p>
        <p><a>11.412</a> τόφρα δ' ἐπὶ Τρώων στίχες ἤλυθον ἀσπιστάων,</p>
        <p><a>11.413</a> ἔλσαν δ' ἐν μέσσοισι, μετὰ σφίσι πῆμα τιθέντες.</p>
        <p><a>11.414</a> ὡς δ' ὅτε κάπριον ἀμφὶ κύνες θαλεροί τ' αἰζηοὶ</p>
        <p><a>11.415</a> σεύωνται, ὃ δέ τ' εἶσι βαθείης ἐκ ξυλόχοιο</p>
        <p><a>11.416</a> θήγων λευκὸν ὀδόντα μετὰ γναμπτῇσι γένυσσιν,</p>
        <p><a>11.417</a> ἀμφὶ δέ τ' ἀΐσσονται, ὑπαὶ δέ τε κόμπος ὀδόντων</p>
        <p><a>11.418</a> γίγνεται, οἳ δὲ μένουσιν ἄφαρ δεινόν περ ἐόντα,</p>
        <p><a>11.419</a> ὥς ῥα τότ' ἀμφ' Ὀδυσῆα Διῒ φίλον ἐσσεύοντο</p>
        <p><a>11.420</a> Τρῶες: ὃ δὲ πρῶτον μὲν ἀμύμονα Δηϊοπίτην</p>
        <p><a>11.421</a> οὔτασεν ὦμον ὕπερθεν ἐπάλμενος ὀξέϊ δουρί,</p>
        <p><a>11.422</a> αὐτὰρ ἔπειτα Θόωνα καὶ Ἔννομον ἐξενάριξε.</p>
        <p><a>11.423</a> Χερσιδάμαντα δ' ἔπειτα καθ' ἵππων ἀΐξαντα</p>
        <p><a>11.424</a> δουρὶ κατὰ πρότμησιν ὑπ' ἀσπίδος ὀμφαλοέσσης</p>
        <p><a>11.425</a> νύξεν: ὃ δ' ἐν κονίῃσι πεσὼν ἕλε γαῖαν ἀγοστῷ.</p>
        <p><a>11.426</a> τοὺς μὲν ἔασ', ὃ δ' ἄρ' Ἱππασίδην Χάροπ' οὔτασε δουρὶ</p>
        <p><a>11.427</a> αὐτοκασίγνητον εὐηφενέος Σώκοιο.</p>
        <p><a>11.428</a> τῷ δ' ἐπαλεξήσων Σῶκος κίεν ἰσόθεος φώς,</p>
        <p><a>11.429</a> στῆ δὲ μάλ' ἐγγὺς ἰὼν καί μιν πρὸς μῦθον ἔειπεν</p>
        <p><a>11.430</a> ὦ Ὀδυσεῦ πολύαινε δόλων ἆτ' ἠδὲ πόνοιο</p>
        <p><a>11.431</a> σήμερον ἢ δοιοῖσιν ἐπεύξεαι Ἱππασίδῃσι</p>
        <p><a>11.432</a> τοιώδ' ἄνδρε κατακτείνας καὶ τεύχε' ἀπούρας,</p>
        <p><a>11.433</a> ἤ κεν ἐμῷ ὑπὸ δουρὶ τυπεὶς ἀπὸ θυμὸν ὀλέσσῃς.</p>
        <p><a>11.434</a> ὣς εἰπὼν οὔτησε κατ' ἀσπίδα πάντοσ' ἐΐσην.</p>
        <p><a>11.435</a> διὰ μὲν ἀσπίδος ἦλθε φαεινῆς ὄβριμον ἔγχος,</p>
        <p><a>11.436</a> καὶ διὰ θώρηκος πολυδαιδάλου ἠρήρειστο,</p>
        <p><a>11.437</a> πάντα δ' ἀπὸ πλευρῶν χρόα ἔργαθεν, οὐδ' ἔτ' ἔασε</p>
        <p><a>11.438</a> Παλλὰς Ἀθηναίη μιχθήμεναι ἔγκασι φωτός.</p>
        <p><a>11.439</a> γνῶ δ' Ὀδυσεὺς ὅ οἱ οὔ τι τέλος κατακαίριον ἦλθεν,</p>
        <p><a>11.440</a> ἂψ δ' ἀναχωρήσας Σῶκον πρὸς μῦθον ἔειπεν:</p>
        <p><a>11.441</a> ἆ δείλ' ἦ μάλα δή σε κιχάνεται αἰπὺς ὄλεθρος.</p>
        <p><a>11.442</a> ἤτοι μέν ῥ' ἔμ' ἔπαυσας ἐπὶ Τρώεσσι μάχεσθαι:</p>
        <p><a>11.443</a> σοὶ δ' ἐγὼ ἐνθάδε φημὶ φόνον καὶ κῆρα μέλαιναν</p>
        <p><a>11.444</a> ἤματι τῷδ' ἔσσεσθαι, ἐμῷ δ' ὑπὸ δουρὶ δαμέντα</p>
        <p><a>11.445</a> εὖχος ἐμοὶ δώσειν, ψυχὴν δ' Ἄϊδι κλυτοπώλῳ.</p>
        <p><a>11.446</a> ἦ, καὶ ὃ μὲν φύγαδ' αὖτις ὑποστρέψας ἐβεβήκει,</p>
        <p><a>11.447</a> τῷ δὲ μεταστρεφθέντι μεταφρένῳ ἐν δόρυ πῆξεν</p>
        <p><a>11.448</a> ὤμων μεσσηγύς, διὰ δὲ στήθεσφιν ἔλασσε,</p>
        <p><a>11.449</a> δούπησεν δὲ πεσών: ὃ δ' ἐπεύξατο δῖος Ὀδυσσεύς:</p>
        <p><a>11.450</a> ὦ Σῶχ' Ἱππάσου υἱὲ δαΐφρονος ἱπποδάμοιο</p>
        <p><a>11.451</a> φθῆ σε τέλος θανάτοιο κιχήμενον, οὐδ' ὑπάλυξας.</p>
        <p><a>11.452</a> ἆ δείλ' οὐ μὲν σοί γε πατὴρ καὶ πότνια μήτηρ</p>
        <p><a>11.453</a> ὄσσε καθαιρήσουσι θανόντι περ, ἀλλ' οἰωνοὶ</p>
        <p><a>11.454</a> ὠμησταὶ ἐρύουσι, περὶ πτερὰ πυκνὰ βαλόντες.</p>
        <p><a>11.455</a> αὐτὰρ ἔμ', εἴ κε θάνω, κτεριοῦσί γε δῖοι Ἀχαιοί.</p>
        <p><a>11.456</a> ὣς εἰπὼν Σώκοιο δαΐφρονος ὄβριμον ἔγχος</p>
        <p><a>11.457</a> ἔξω τε χροὸς ἕλκε καὶ ἀσπίδος ὀμφαλοέσσης:</p>
        <p><a>11.458</a> αἷμα δέ οἱ σπασθέντος ἀνέσσυτο, κῆδε δὲ θυμόν.</p>
        <p><a>11.459</a> Τρῶες δὲ μεγάθυμοι ὅπως ἴδον αἷμ' Ὀδυσῆος</p>
        <p><a>11.460</a> κεκλόμενοι καθ' ὅμιλον ἐπ' αὐτῷ πάντες ἔβησαν.</p>
        <p><a>11.461</a> αὐτὰρ ὅ γ' ἐξοπίσω ἀνεχάζετο, αὖε δ' ἑταίρους.</p>
        <p><a>11.462</a> τρὶς μὲν ἔπειτ' ἤϋσεν ὅσον κεφαλὴ χάδε φωτός,</p>
        <p><a>11.463</a> τρὶς δ' ἄϊεν ἰάχοντος ἄρηι φίλος Μενέλαος.</p>
        <p><a>11.464</a> αἶψα δ' ἄρ' Αἴαντα προσεφώνεεν ἐγγὺς ἐόντα:</p>
        <p><a>11.465</a> Αἶαν διογενὲς Τελαμώνιε κοίρανε λαῶν</p>
        <p><a>11.466</a> ἀμφί μ' Ὀδυσσῆος ταλασίφρονος ἵκετ' ἀϋτὴ</p>
        <p><a>11.467</a> τῷ ἰκέλη ὡς εἴ ἑ βιῴατο μοῦνον ἐόντα</p>
        <p><a>11.468</a> Τρῶες ἀποτμήξαντες ἐνὶ κρατερῇ ὑσμίνῃ.</p>
        <p><a>11.469</a> ἀλλ' ἴομεν καθ' ὅμιλον: ἀλεξέμεναι γὰρ ἄμεινον.</p>
        <p><a>11.470</a> δείδω μή τι πάθῃσιν ἐνὶ Τρώεσσι μονωθεὶς</p>
        <p><a>11.471</a> ἐσθλὸς ἐών, μεγάλη δὲ ποθὴ Δαναοῖσι γένηται.</p>
        <p><a>11.472</a> ὣς εἰπὼν ὃ μὲν ἦρχ', ὃ δ' ἅμ' ἕσπετο ἰσόθεος φώς.</p>
        <p><a>11.473</a> εὗρον ἔπειτ' Ὀδυσῆα Διῒ φίλον: ἀμφὶ δ' ἄρ' αὐτὸν</p>
        <p><a>11.474</a> Τρῶες ἕπονθ' ὡς εἴ τε δαφοινοὶ θῶες ὄρεσφιν</p>
        <p><a>11.475</a> ἀμφ' ἔλαφον κεραὸν βεβλημένον, ὅν τ' ἔβαλ' ἀνὴρ</p>
        <p><a>11.476</a> ἰῷ ἀπὸ νευρῆς: τὸν μέν τ' ἤλυξε πόδεσσι</p>
        <p><a>11.477</a> φεύγων, ὄφρ' αἷμα λιαρὸν καὶ γούνατ' ὀρώρῃ:</p>
        <p><a>11.478</a> αὐτὰρ ἐπεὶ δὴ τόν γε δαμάσσεται ὠκὺς ὀϊστός,</p>
        <p><a>11.479</a> ὠμοφάγοι μιν θῶες ἐν οὔρεσι δαρδάπτουσιν</p>
        <p><a>11.480</a> ἐν νέμεϊ σκιερῷ: ἐπί τε λῖν ἤγαγε δαίμων</p>
        <p><a>11.481</a> σίντην: θῶες μέν τε διέτρεσαν, αὐτὰρ ὃ δάπτει:</p>
        <p><a>11.482</a> ὥς ῥα τότ' ἀμφ' Ὀδυσῆα δαΐφρονα ποικιλομήτην</p>
        <p><a>11.483</a> Τρῶες ἕπον πολλοί τε καὶ ἄλκιμοι, αὐτὰρ ὅ γ' ἥρως</p>
        <p><a>11.484</a> ἀΐσσων ᾧ ἔγχει ἀμύνετο νηλεὲς ἦμαρ.</p>
        <p><a>11.485</a> Αἴας δ' ἐγγύθεν ἦλθε φέρων σάκος ἠΰτε πύργον,</p>
        <p><a>11.486</a> στῆ δὲ παρέξ: Τρῶες δὲ διέτρεσαν ἄλλυδις ἄλλος.</p>
        <p><a>11.487</a> ἤτοι τὸν Μενέλαος ἀρήϊος ἔξαγ' ὁμίλου</p>
        <p><a>11.488</a> χειρὸς ἔχων, εἷος θεράπων σχεδὸν ἤλασεν ἵππους.</p>
        <p><a>11.489</a> Αἴας δὲ Τρώεσσιν ἐπάλμενος εἷλε Δόρυκλον</p>
        <p><a>11.490</a> Πριαμίδην νόθον υἱόν, ἔπειτα δὲ Πάνδοκον οὖτα,</p>
        <p><a>11.491</a> οὖτα δὲ Λύσανδρον καὶ Πύρασον ἠδὲ Πυλάρτην.</p>
        <p><a>11.492</a> ὡς δ' ὁπότε πλήθων ποταμὸς πεδίον δὲ κάτεισι</p>
        <p><a>11.493</a> χειμάρρους κατ' ὄρεσφιν ὀπαζόμενος Διὸς ὄμβρῳ,</p>
        <p><a>11.494</a> πολλὰς δὲ δρῦς ἀζαλέας, πολλὰς δέ τε πεύκας</p>
        <p><a>11.495</a> ἐσφέρεται, πολλὸν δέ τ' ἀφυσγετὸν εἰς ἅλα βάλλει,</p>
        <p><a>11.496</a> ὣς ἔφεπε κλονέων πεδίον τότε φαίδιμος Αἴας,</p>
        <p><a>11.497</a> δαΐζων ἵππους τε καὶ ἀνέρας: οὐδέ πω Ἕκτωρ</p>
        <p><a>11.498</a> πεύθετ', ἐπεί ῥα μάχης ἐπ' ἀριστερὰ μάρνατο πάσης</p>
        <p><a>11.499</a> ὄχθας πὰρ ποταμοῖο Σκαμάνδρου, τῇ ῥα μάλιστα</p>
        <p><a>11.500</a> ἀνδρῶν πῖπτε κάρηνα, βοὴ δ' ἄσβεστος ὀρώρει</p>
        <p><a>11.501</a> Νέστορά τ' ἀμφὶ μέγαν καὶ ἀρήϊον Ἰδομενῆα.</p>
        <p><a>11.502</a> Ἕκτωρ μὲν μετὰ τοῖσιν ὁμίλει μέρμερα ῥέζων</p>
        <p><a>11.503</a> ἔγχεΐ θ' ἱπποσύνῃ τε, νέων δ' ἀλάπαζε φάλαγγας:</p>
        <p><a>11.504</a> οὐδ' ἄν πω χάζοντο κελεύθου δῖοι Ἀχαιοὶ</p>
        <p><a>11.505</a> εἰ μὴ Ἀλέξανδρος Ἑλένης πόσις ἠϋκόμοιο</p>
        <p><a>11.506</a> παῦσεν ἀριστεύοντα Μαχάονα ποιμένα λαῶν,</p>
        <p><a>11.507</a> ἰῷ τριγλώχινι βαλὼν κατὰ δεξιὸν ὦμον.</p>
        <p><a>11.508</a> τῷ ῥα περίδεισαν μένεα πνείοντες Ἀχαιοὶ</p>
        <p><a>11.509</a> μή πώς μιν πολέμοιο μετακλινθέντος ἕλοιεν.</p>
        <p><a>11.510</a> αὐτίκα δ' Ἰδομενεὺς προσεφώνεε Νέστορα δῖον:</p>
        <p><a>11.511</a> ὦ Νέστορ Νηληϊάδη μέγα κῦδος Ἀχαιῶν</p>
        <p><a>11.512</a> ἄγρει σῶν ὀχέων ἐπιβήσεο, πὰρ δὲ Μαχάων</p>
        <p><a>11.513</a> βαινέτω, ἐς νῆας δὲ τάχιστ' ἔχε μώνυχας ἵππους:</p>
        <p><a>11.514</a> ἰητρὸς γὰρ ἀνὴρ πολλῶν ἀντάξιος ἄλλων</p>
        <p><a>11.515</a> ἰούς τ' ἐκτάμνειν ἐπί τ' ἤπια φάρμακα πάσσειν.</p>
        <p><a>11.516</a> ὣς ἔφατ', οὐδ' ἀπίθησε Γερήνιος ἱππότα Νέστωρ.</p>
        <p><a>11.517</a> αὐτίκα δ' ὧν ὀχέων ἐπεβήσετο, πὰρ δὲ Μαχάων</p>
        <p><a>11.518</a> βαῖν' Ἀσκληπιοῦ υἱὸς ἀμύμονος ἰητῆρος:</p>
        <p><a>11.519</a> μάστιξεν δ' ἵππους, τὼ δ' οὐκ ἀέκοντε πετέσθην</p>
        <p><a>11.520</a> νῆας ἔπι γλαφυράς: τῇ γὰρ φίλον ἔπλετο θυμῷ.</p>
        <p><a>11.521</a> Κεβριόνης δὲ Τρῶας ὀρινομένους ἐνόησεν</p>
        <p><a>11.522</a> Ἕκτορι παρβεβαώς, καί μιν πρὸς μῦθον ἔειπεν:</p>
        <p><a>11.523</a> Ἕκτορ νῶϊ μὲν ἐνθάδ' ὁμιλέομεν Δαναοῖσιν</p>
        <p><a>11.524</a> ἐσχατιῇ πολέμοιο δυσηχέος: οἳ δὲ δὴ ἄλλοι</p>
        <p><a>11.525</a> Τρῶες ὀρίνονται ἐπιμὶξ ἵπποι τε καὶ αὐτοί.</p>
        <p><a>11.526</a> Αἴας δὲ κλονέει Τελαμώνιος: εὖ δέ μιν ἔγνων:</p>
        <p><a>11.527</a> εὐρὺ γὰρ ἀμφ' ὤμοισιν ἔχει σάκος: ἀλλὰ καὶ ἡμεῖς</p>
        <p><a>11.528</a> κεῖσ' ἵππους τε καὶ ἅρμ' ἰθύνομεν, ἔνθα μάλιστα</p>
        <p><a>11.529</a> ἱππῆες πεζοί τε κακὴν ἔριδα προβαλόντες</p>
        <p><a>11.530</a> ἀλλήλους ὀλέκουσι, βοὴ δ' ἄσβεστος ὄρωρεν.</p>
        <p><a>11.531</a> ὣς ἄρα φωνήσας ἵμασεν καλλίτριχας ἵππους</p>
        <p><a>11.532</a> μάστιγι λιγυρῇ: τοὶ δὲ πληγῆς ἀΐοντες</p>
        <p><a>11.533</a> ῥίμφ' ἔφερον θοὸν ἅρμα μετὰ Τρῶας καὶ Ἀχαιοὺς</p>
        <p><a>11.534</a> στείβοντες νέκυάς τε καὶ ἀσπίδας: αἵματι δ' ἄξων</p>
        <p><a>11.535</a> νέρθεν ἅπας πεπάλακτο καὶ ἄντυγες αἳ περὶ δίφρον,</p>
        <p><a>11.536</a> ἃς ἄρ' ἀφ' ἱππείων ὁπλέων ῥαθάμιγγες ἔβαλλον</p>
        <p><a>11.537</a> αἵ τ' ἀπ' ἐπισσώτρων. ὃ δὲ ἵετο δῦναι ὅμιλον</p>
        <p><a>11.538</a> ἀνδρόμεον ῥῆξαί τε μετάλμενος: ἐν δὲ κυδοιμὸν</p>
        <p><a>11.539</a> ἧκε κακὸν Δαναοῖσι, μίνυνθα δὲ χάζετο δουρός.</p>
        <p><a>11.540</a> αὐτὰρ ὃ τῶν ἄλλων ἐπεπωλεῖτο στίχας ἀνδρῶν</p>
        <p><a>11.541</a> ἔγχεΐ τ' ἄορί τε μεγάλοισί τε χερμαδίοισιν,</p>
        <p><a>11.542</a> Αἴαντος δ' ἀλέεινε μάχην Τελαμωνιάδαο.</p>
        <p><a>11.543</a> [Zεὺς γάρ ὁι νεμεσᾶθ᾽οτ᾽ἀμείνονι φωτὶ μάχοιτο.]</p>
        <p><a>11.544</a> Ζεὺς δὲ πατὴρ Αἴανθ' ὑψίζυγος ἐν φόβον ὦρσε:</p>
        <p><a>11.545</a> στῆ δὲ ταφών, ὄπιθεν δὲ σάκος βάλεν ἑπταβόειον,</p>
        <p><a>11.546</a> τρέσσε δὲ παπτήνας ἐφ' ὁμίλου θηρὶ ἐοικὼς</p>
        <p><a>11.547</a> ἐντροπαλιζόμενος ὀλίγον γόνυ γουνὸς ἀμείβων.</p>
        <p><a>11.548</a> ὡς δ' αἴθωνα λέοντα βοῶν ἀπὸ μεσσαύλοιο</p>
        <p><a>11.549</a> ἐσσεύαντο κύνες τε καὶ ἀνέρες ἀγροιῶται,</p>
        <p><a>11.550</a> οἵ τέ μιν οὐκ εἰῶσι βοῶν ἐκ πῖαρ ἑλέσθαι</p>
        <p><a>11.551</a> πάννυχοι ἐγρήσσοντες: ὃ δὲ κρειῶν ἐρατίζων</p>
        <p><a>11.552</a> ἰθύει, ἀλλ' οὔ τι πρήσσει: θαμέες γὰρ ἄκοντες</p>
        <p><a>11.553</a> ἀντίον ἀΐσσουσι θρασειάων ἀπὸ χειρῶν</p>
        <p><a>11.554</a> καιόμεναί τε δεταί, τάς τε τρεῖ ἐσσύμενός περ:</p>
        <p><a>11.555</a> ἠῶθεν δ' ἀπὸ νόσφιν ἔβη τετιηότι θυμῷ:</p>
        <p><a>11.556</a> ὣς Αἴας τότ' ἀπὸ Τρώων τετιημένος ἦτορ</p>
        <p><a>11.557</a> ἤϊε πόλλ' ἀέκων: περὶ γὰρ δίε νηυσὶν Ἀχαιῶν.</p>
        <p><a>11.558</a> ὡς δ' ὅτ' ὄνος παρ' ἄρουραν ἰὼν ἐβιήσατο παῖδας</p>
        <p><a>11.559</a> νωθής, ᾧ δὴ πολλὰ περὶ ῥόπαλ' ἀμφὶς ἐάγῃ,</p>
        <p><a>11.560</a> κείρει τ' εἰσελθὼν βαθὺ λήϊον: οἳ δέ τε παῖδες</p>
        <p><a>11.561</a> τύπτουσιν ῥοπάλοισι: βίη δέ τε νηπίη αὐτῶν:</p>
        <p><a>11.562</a> σπουδῇ τ' ἐξήλασσαν, ἐπεί τ' ἐκορέσσατο φορβῆς:</p>
        <p><a>11.563</a> ὣς τότ' ἔπειτ' Αἴαντα μέγαν Τελαμώνιον υἱὸν</p>
        <p><a>11.564</a> Τρῶες ὑπέρθυμοι πολυηγερέες τ' ἐπίκουροι</p>
        <p><a>11.565</a> νύσσοντες ξυστοῖσι μέσον σάκος αἰὲν ἕποντο.</p>
        <p><a>11.566</a> Αἴας δ' ἄλλοτε μὲν μνησάσκετο θούριδος ἀλκῆς</p>
        <p><a>11.567</a> αὖτις ὑποστρεφθείς, καὶ ἐρητύσασκε φάλαγγας</p>
        <p><a>11.568</a> Τρώων ἱπποδάμων: ὁτὲ δὲ τρωπάσκετο φεύγειν.</p>
        <p><a>11.569</a> πάντας δὲ προέεργε θοὰς ἐπὶ νῆας ὁδεύειν,</p>
        <p><a>11.570</a> αὐτὸς δὲ Τρώων καὶ Ἀχαιῶν θῦνε μεσηγὺ</p>
        <p><a>11.571</a> ἱστάμενος: τὰ δὲ δοῦρα θρασειάων ἀπὸ χειρῶν</p>
        <p><a>11.572</a> ἄλλα μὲν ἐν σάκεϊ μεγάλῳ πάγεν ὄρμενα πρόσσω,</p>
        <p><a>11.573</a> πολλὰ δὲ καὶ μεσσηγύ, πάρος χρόα λευκὸν ἐπαυρεῖν,</p>
        <p><a>11.574</a> ἐν γαίῃ ἵσταντο λιλαιόμενα χροὸς ἆσαι.</p>
        <p><a>11.575</a> τὸν δ' ὡς οὖν ἐνόησ' Εὐαίμονος ἀγλαὸς υἱὸς</p>
        <p><a>11.576</a> Εὐρύπυλος πυκινοῖσι βιαζόμενον βελέεσσι,</p>
        <p><a>11.577</a> στῆ ῥα παρ' αὐτὸν ἰών, καὶ ἀκόντισε δουρὶ φαεινῷ,</p>
        <p><a>11.578</a> καὶ βάλε Φαυσιάδην Ἀπισάονα ποιμένα λαῶν</p>
        <p><a>11.579</a> ἧπαρ ὑπὸ πραπίδων, εἶθαρ δ' ὑπὸ γούνατ' ἔλυσεν:</p>
        <p><a>11.580</a> Εὐρύπυλος δ' ἐπόρουσε καὶ αἴνυτο τεύχε' ἀπ' ὤμων.</p>
        <p><a>11.581</a> τὸν δ' ὡς οὖν ἐνόησεν Ἀλέξανδρος θεοειδὴς</p>
        <p><a>11.582</a> τεύχε' ἀπαινύμενον Ἀπισάονος, αὐτίκα τόξον</p>
        <p><a>11.583</a> ἕλκετ' ἐπ' Εὐρυπύλῳ, καί μιν βάλε μηρὸν ὀϊστῷ</p>
        <p><a>11.584</a> δεξιόν: ἐκλάσθη δὲ δόναξ, ἐβάρυνε δὲ μηρόν.</p>
        <p><a>11.585</a> ἂψ δ' ἑτάρων εἰς ἔθνος ἐχάζετο κῆρ' ἀλεείνων,</p>
        <p><a>11.586</a> ἤϋσεν δὲ διαπρύσιον Δαναοῖσι γεγωνώς:</p>
        <p><a>11.587</a> ὦ φίλοι Ἀργείων ἡγήτορες ἠδὲ μέδοντες</p>
        <p><a>11.588</a> στῆτ' ἐλελιχθέντες καὶ ἀμύνετε νηλεὲς ἦμαρ</p>
        <p><a>11.589</a> Αἴανθ', ὃς βελέεσσι βιάζεται, οὐδέ ἕ φημι</p>
        <p><a>11.590</a> φεύξεσθ' ἐκ πολέμοιο δυσηχέος: ἀλλὰ μάλ' ἄντην</p>
        <p><a>11.591</a> ἵστασθ' ἀμφ' Αἴαντα μέγαν Τελαμώνιον υἱόν.</p>
        <p><a>11.592</a> ὣς ἔφατ' Εὐρύπυλος βεβλημένος: οἳ δὲ παρ' αὐτὸν</p>
        <p><a>11.593</a> πλησίοι ἔστησαν σάκε' ὤμοισι κλίναντες</p>
        <p><a>11.594</a> δούρατ' ἀνασχόμενοι: τῶν δ' ἀντίος ἤλυθεν Αἴας.</p>
        <p><a>11.595</a> στῆ δὲ μεταστρεφθείς, ἐπεὶ ἵκετο ἔθνος ἑταίρων.</p>
        <p><a>11.596</a> ὣς οἳ μὲν μάρναντο δέμας πυρὸς αἰθομένοιο:</p>
        <p><a>11.597</a> Νέστορα δ' ἐκ πολέμοιο φέρον Νηλήϊαι ἵπποι</p>
        <p><a>11.598</a> ἱδρῶσαι, ἦγον δὲ Μαχάονα ποιμένα λαῶν.</p>
        <p><a>11.599</a> τὸν δὲ ἰδὼν ἐνόησε ποδάρκης δῖος Ἀχιλλεύς:</p>
        <p><a>11.600</a> ἑστήκει γὰρ ἐπὶ πρυμνῇ μεγακήτεϊ νηῒ</p>
        <p><a>11.601</a> εἰσορόων πόνον αἰπὺν ἰῶκά τε δακρυόεσσαν.</p>
        <p><a>11.602</a> αἶψα δ' ἑταῖρον ἑὸν Πατροκλῆα προσέειπε</p>
        <p><a>11.603</a> φθεγξάμενος παρὰ νηός: ὃ δὲ κλισίηθεν ἀκούσας</p>
        <p><a>11.604</a> ἔκμολεν ἶσος Ἄρηϊ, κακοῦ δ' ἄρα οἱ πέλεν ἀρχή.</p>
        <p><a>11.605</a> τὸν πρότερος προσέειπε Μενοιτίου ἄλκιμος υἱός:</p>
        <p><a>11.606</a> τίπτέ με κικλήσκεις Ἀχιλεῦ; τί δέ σε χρεὼ ἐμεῖο;</p>
        <p><a>11.607</a> τὸν δ' ἀπαμειβόμενος προσέφη πόδας ὠκὺς Ἀχιλλεύς:</p>
        <p><a>11.608</a> δῖε Μενοιτιάδη τῷ ἐμῷ κεχαρισμένε θυμῷ</p>
        <p><a>11.609</a> νῦν ὀΐω περὶ γούνατ' ἐμὰ στήσεσθαι Ἀχαιοὺς</p>
        <p><a>11.610</a> λισσομένους: χρειὼ γὰρ ἱκάνεται οὐκέτ' ἀνεκτός.</p>
        <p><a>11.611</a> ἀλλ' ἴθι νῦν Πάτροκλε Διῒ φίλε Νέστορ' ἔρειο</p>
        <p><a>11.612</a> ὅν τινα τοῦτον ἄγει βεβλημένον ἐκ πολέμοιο:</p>
        <p><a>11.613</a> ἤτοι μὲν τά γ' ὄπισθε Μαχάονι πάντα ἔοικε</p>
        <p><a>11.614</a> τῷ Ἀσκληπιάδῃ, ἀτὰρ οὐκ ἴδον ὄμματα φωτός:</p>
        <p><a>11.615</a> ἵπποι γάρ με παρήϊξαν πρόσσω μεμαυῖαι.</p>
        <p><a>11.616</a> ὣς φάτο, Πάτροκλος δὲ φίλῳ ἐπεπείθεθ' ἑταίρῳ,</p>
        <p><a>11.617</a> βῆ δὲ θέειν παρά τε κλισίας καὶ νῆας Ἀχαιῶν.</p>
        <p><a>11.618</a> οἳ δ' ὅτε δὴ κλισίην Νηληϊάδεω ἀφίκοντο,</p>
        <p><a>11.619</a> αὐτοὶ μέν ῥ' ἀπέβησαν ἐπὶ χθόνα πουλυβότειραν,</p>
        <p><a>11.620</a> ἵππους δ' Εὐρυμέδων θεράπων λύε τοῖο γέροντος</p>
        <p><a>11.621</a> ἐξ ὀχέων: τοὶ δ' ἱδρῶ ἀπεψύχοντο χιτώνων</p>
        <p><a>11.622</a> στάντε ποτὶ πνοιὴν παρὰ θῖν' ἁλός: αὐτὰρ ἔπειτα</p>
        <p><a>11.623</a> ἐς κλισίην ἐλθόντες ἐπὶ κλισμοῖσι κάθιζον.</p>
        <p><a>11.624</a> τοῖσι δὲ τεῦχε κυκειῶ ἐϋπλόκαμος Ἑκαμήδη,</p>
        <p><a>11.625</a> τὴν ἄρετ' ἐκ Τενέδοιο γέρων, ὅτε πέρσεν Ἀχιλλεύς,</p>
        <p><a>11.626</a> θυγατέρ' Ἀρσινόου μεγαλήτορος, ἥν οἱ Ἀχαιοὶ</p>
        <p><a>11.627</a> ἔξελον οὕνεκα βουλῇ ἀριστεύεσκεν ἁπάντων.</p>
        <p><a>11.628</a> ἥ σφωϊν πρῶτον μὲν ἐπιπροΐηλε τράπεζαν</p>
        <p><a>11.629</a> καλὴν κυανόπεζαν ἐΰξοον, αὐτὰρ ἐπ' αὐτῆς</p>
        <p><a>11.630</a> χάλκειον κάνεον, ἐπὶ δὲ κρόμυον ποτῷ ὄψον,</p>
        <p><a>11.631</a> ἠδὲ μέλι χλωρόν, παρὰ δ' ἀλφίτου ἱεροῦ ἀκτήν,</p>
        <p><a>11.632</a> πὰρ δὲ δέπας περικαλλές, ὃ οἴκοθεν ἦγ' ὁ γεραιός,</p>
        <p><a>11.633</a> χρυσείοις ἥλοισι πεπαρμένον: οὔατα δ' αὐτοῦ</p>
        <p><a>11.634</a> τέσσαρ' ἔσαν, δοιαὶ δὲ πελειάδες ἀμφὶς ἕκαστον</p>
        <p><a>11.635</a> χρύσειαι νεμέθοντο, δύω δ' ὑπὸ πυθμένες ἦσαν.</p>
        <p><a>11.636</a> ἄλλος μὲν μογέων ἀποκινήσασκε τραπέζης</p>
        <p><a>11.637</a> πλεῖον ἐόν, Νέστωρ δ' ὁ γέρων ἀμογητὶ ἄειρεν.</p>
        <p><a>11.638</a> ἐν τῷ ῥά σφι κύκησε γυνὴ ἐϊκυῖα θεῇσιν</p>
        <p><a>11.639</a> οἴνῳ Πραμνείῳ, ἐπὶ δ' αἴγειον κνῆ τυρὸν</p>
        <p><a>11.640</a> κνήστι χαλκείῃ, ἐπὶ δ' ἄλφιτα λευκὰ πάλυνε,</p>
        <p><a>11.641</a> πινέμεναι δ' ἐκέλευσεν, ἐπεί ῥ' ὥπλισσε κυκειῶ.</p>
        <p><a>11.642</a> τὼ δ' ἐπεὶ οὖν πίνοντ' ἀφέτην πολυκαγκέα δίψαν</p>
        <p><a>11.643</a> μύθοισιν τέρποντο πρὸς ἀλλήλους ἐνέποντες,</p>
        <p><a>11.644</a> Πάτροκλος δὲ θύρῃσιν ἐφίστατο ἰσόθεος φώς.</p>
        <p><a>11.645</a> τὸν δὲ ἰδὼν ὁ γεραιὸς ἀπὸ θρόνου ὦρτο φαεινοῦ,</p>
        <p><a>11.646</a> ἐς δ' ἄγε χειρὸς ἑλών, κατὰ δ' ἑδριάασθαι ἄνωγε.</p>
        <p><a>11.647</a> Πάτροκλος δ' ἑτέρωθεν ἀναίνετο εἶπέ τε μῦθον:</p>
        <p><a>11.648</a> οὐχ ἕδος ἐστὶ γεραιὲ διοτρεφές, οὐδέ με πείσεις.</p>
        <p><a>11.649</a> αἰδοῖος νεμεσητὸς ὅ με προέηκε πυθέσθαι</p>
        <p><a>11.650</a> ὅν τινα τοῦτον ἄγεις βεβλημένον: ἀλλὰ καὶ αὐτὸς</p>
        <p><a>11.651</a> γιγνώσκω, ὁρόω δὲ Μαχάονα ποιμένα λαῶν.</p>
        <p><a>11.652</a> νῦν δὲ ἔπος ἐρέων πάλιν ἄγγελος εἶμ' Ἀχιλῆϊ.</p>
        <p><a>11.653</a> εὖ δὲ σὺ οἶσθα γεραιὲ διοτρεφές, οἷος ἐκεῖνος</p>
        <p><a>11.654</a> δεινὸς ἀνήρ: τάχα κεν καὶ ἀναίτιον αἰτιόῳτο.</p>
        <p><a>11.655</a> τὸν δ' ἠμείβετ' ἔπειτα Γερήνιος ἱππότα Νέστωρ:</p>
        <p><a>11.656</a> τίπτε τὰρ ὧδ' Ἀχιλεὺς ὀλοφύρεται υἷας Ἀχαιῶν,</p>
        <p><a>11.657</a> ὅσσοι δὴ βέλεσιν βεβλήαται; οὐδέ τι οἶδε</p>
        <p><a>11.658</a> πένθεος, ὅσσον ὄρωρε κατὰ στρατόν: οἳ γὰρ ἄριστοι</p>
        <p><a>11.659</a> ἐν νηυσὶν κέαται βεβλημένοι οὐτάμενοί τε.</p>
        <p><a>11.660</a> βέβληται μὲν ὃ Τυδεΐδης κρατερὸς Διομήδης,</p>
        <p><a>11.661</a> οὔτασται δ' Ὀδυσεὺς δουρὶ κλυτὸς ἠδ' Ἀγαμέμνων:</p>
        <p><a>11.662</a> βέβληται δὲ καὶ Εὐρύπυλος κατὰ μηρὸν ὀϊστῷ:</p>
        <p><a>11.663</a> τοῦτον δ' ἄλλον ἐγὼ νέον ἤγαγον ἐκ πολέμοιο</p>
        <p><a>11.664</a> ἰῷ ἀπὸ νευρῆς βεβλημένον. αὐτὰρ Ἀχιλλεὺς</p>
        <p><a>11.665</a> ἐσθλὸς ἐὼν Δαναῶν οὐ κήδεται οὐδ' ἐλεαίρει.</p>
        <p><a>11.666</a> ἦ μένει εἰς ὅ κε δὴ νῆες θοαὶ ἄγχι θαλάσσης</p>
        <p><a>11.667</a> Ἀργείων ἀέκητι πυρὸς δηΐοιο θέρωνται,</p>
        <p><a>11.668</a> αὐτοί τε κτεινώμεθ' ἐπισχερώ; οὐ γὰρ ἐμὴ ἲς</p>
        <p><a>11.669</a> ἔσθ' οἵη πάρος ἔσκεν ἐνὶ γναμπτοῖσι μέλεσσιν.</p>
        <p><a>11.670</a> εἴθ' ὣς ἡβώοιμι βίη δέ μοι ἔμπεδος εἴη</p>
        <p><a>11.671</a> ὡς ὁπότ' Ἠλείοισι καὶ ἡμῖν νεῖκος ἐτύχθη</p>
        <p><a>11.672</a> ἀμφὶ βοηλασίῃ, ὅτ' ἐγὼ κτάνον Ἰτυμονῆα</p>
        <p><a>11.673</a> ἐσθλὸν Ὑπειροχίδην, ὃς ἐν Ἤλιδι ναιετάασκε,</p>
        <p><a>11.674</a> ῥύσι' ἐλαυνόμενος: ὃ δ' ἀμύνων ᾗσι βόεσσιν</p>
        <p><a>11.675</a> ἔβλητ' ἐν πρώτοισιν ἐμῆς ἀπὸ χειρὸς ἄκοντι,</p>
        <p><a>11.676</a> κὰδ δ' ἔπεσεν, λαοὶ δὲ περίτρεσαν ἀγροιῶται.</p>
        <p><a>11.677</a> ληΐδα δ' ἐκ πεδίου συνελάσσαμεν ἤλιθα πολλὴν</p>
        <p><a>11.678</a> πεντήκοντα βοῶν ἀγέλας, τόσα πώεα οἰῶν,</p>
        <p><a>11.679</a> τόσσα συῶν συβόσια, τόσ' αἰπόλια πλατέ' αἰγῶν,</p>
        <p><a>11.680</a> ἵππους δὲ ξανθὰς ἑκατὸν καὶ πεντήκοντα</p>
        <p><a>11.681</a> πάσας θηλείας, πολλῇσι δὲ πῶλοι ὑπῆσαν.</p>
        <p><a>11.682</a> καὶ τὰ μὲν ἠλασάμεσθα Πύλον Νηλήϊον εἴσω</p>
        <p><a>11.683</a> ἐννύχιοι προτὶ ἄστυ: γεγήθει δὲ φρένα Νηλεύς,</p>
        <p><a>11.684</a> οὕνεκά μοι τύχε πολλὰ νέῳ πόλεμον δὲ κιόντι.</p>
        <p><a>11.685</a> κήρυκες δ' ἐλίγαινον ἅμ' ἠοῖ φαινομένηφι</p>
        <p><a>11.686</a> τοὺς ἴμεν οἷσι χρεῖος ὀφείλετ' ἐν Ἤλιδι δίῃ:</p>
        <p><a>11.687</a> οἳ δὲ συναγρόμενοι Πυλίων ἡγήτορες ἄνδρες</p>
        <p><a>11.688</a> δαίτρευον: πολέσιν γὰρ Ἐπειοὶ χρεῖος ὄφειλον,</p>
        <p><a>11.689</a> ὡς ἡμεῖς παῦροι κεκακωμένοι ἐν Πύλῳ ἦμεν:</p>
        <p><a>11.690</a> ἐλθὼν γάρ ῥ' ἐκάκωσε βίη Ἡρακληείη</p>
        <p><a>11.691</a> τῶν προτέρων ἐτέων, κατὰ δ' ἔκταθεν ὅσσοι ἄριστοι:</p>
        <p><a>11.692</a> δώδεκα γὰρ Νηλῆος ἀμύμονος υἱέες ἦμεν:</p>
        <p><a>11.693</a> τῶν οἶος λιπόμην, οἳ δ' ἄλλοι πάντες ὄλοντο.</p>
        <p><a>11.694</a> ταῦθ' ὑπερηφανέοντες Ἐπειοὶ χαλκοχίτωνες</p>
        <p><a>11.695</a> ἡμέας ὑβρίζοντες ἀτάσθαλα μηχανόωντο.</p>
        <p><a>11.696</a> ἐκ δ' ὃ γέρων ἀγέλην τε βοῶν καὶ πῶϋ μέγ' οἰῶν</p>
        <p><a>11.697</a> εἵλετο κρινάμενος τριηκόσι' ἠδὲ νομῆας.</p>
        <p><a>11.698</a> καὶ γὰρ τῷ χρεῖος μέγ' ὀφείλετ' ἐν Ἤλιδι δίῃ</p>
        <p><a>11.699</a> τέσσαρες ἀθλοφόροι ἵπποι αὐτοῖσιν ὄχεσφιν</p>
        <p><a>11.700</a> ἐλθόντες μετ' ἄεθλα: περὶ τρίποδος γὰρ ἔμελλον</p>
        <p><a>11.701</a> θεύσεσθαι: τοὺς δ' αὖθι ἄναξ ἀνδρῶν Αὐγείας</p>
        <p><a>11.702</a> κάσχεθε, τὸν δ' ἐλατῆρ' ἀφίει ἀκαχήμενον ἵππων.</p>
        <p><a>11.703</a> τῶν ὃ γέρων ἐπέων κεχολωμένος ἠδὲ καὶ ἔργων</p>
        <p><a>11.704</a> ἐξέλετ' ἄσπετα πολλά: τὰ δ' ἄλλ' ἐς δῆμον ἔδωκε</p>
        <p><a>11.705</a> δαιτρεύειν, μή τίς οἱ ἀτεμβόμενος κίοι ἴσης.</p>
        <p><a>11.706</a> ἡμεῖς μὲν τὰ ἕκαστα διείπομεν, ἀμφί τε ἄστυ</p>
        <p><a>11.707</a> ἕρδομεν ἱρὰ θεοῖς: οἳ δὲ τρίτῳ ἤματι πάντες</p>
        <p><a>11.708</a> ἦλθον ὁμῶς αὐτοί τε πολεῖς καὶ μώνυχες ἵπποι</p>
        <p><a>11.709</a> πανσυδίῃ: μετὰ δέ σφι Μολίονε θωρήσσοντο</p>
        <p><a>11.710</a> παῖδ' ἔτ' ἐόντ', οὔ πω μάλα εἰδότε θούριδος ἀλκῆς.</p>
        <p><a>11.711</a> ἔστι δέ τις Θρυόεσσα πόλις αἰπεῖα κολώνη</p>
        <p><a>11.712</a> τηλοῦ ἐπ' Ἀλφειῷ, νεάτη Πύλου ἠμαθόεντος:</p>
        <p><a>11.713</a> τὴν ἀμφεστρατόωντο διαρραῖσαι μεμαῶτες.</p>
        <p><a>11.714</a> ἀλλ' ὅτε πᾶν πεδίον μετεκίαθον, ἄμμι δ' Ἀθήνη</p>
        <p><a>11.715</a> ἄγγελος ἦλθε θέουσ' ἀπ' Ὀλύμπου θωρήσσεσθαι</p>
        <p><a>11.716</a> ἔννυχος, οὐδ' ἀέκοντα Πύλον κάτα λαὸν ἄγειρεν</p>
        <p><a>11.717</a> ἀλλὰ μάλ' ἐσσυμένους πολεμίζειν. οὐδέ με Νηλεὺς</p>
        <p><a>11.718</a> εἴα θωρήσσεσθαι, ἀπέκρυψεν δέ μοι ἵππους:</p>
        <p><a>11.719</a> οὐ γάρ πώ τί μ' ἔφη ἴδμεν πολεμήϊα ἔργα.</p>
        <p><a>11.720</a> ἀλλὰ καὶ ὧς ἱππεῦσι μετέπρεπον ἡμετέροισι</p>
        <p><a>11.721</a> καὶ πεζός περ ἐών, ἐπεὶ ὧς ἄγε νεῖκος Ἀθήνη.</p>
        <p><a>11.722</a> ἔστι δέ τις ποταμὸς Μινυήϊος εἰς ἅλα βάλλων</p>
        <p><a>11.723</a> ἐγγύθεν Ἀρήνης, ὅθι μείναμεν Ἠῶ δῖαν</p>
        <p><a>11.724</a> ἱππῆες Πυλίων, τὰ δ' ἐπέρρεον ἔθνεα πεζῶν.</p>
        <p><a>11.725</a> ἔνθεν πανσυδίῃ σὺν τεύχεσι θωρηχθέντες</p>
        <p><a>11.726</a> ἔνδιοι ἱκόμεσθ' ἱερὸν ῥόον Ἀλφειοῖο.</p>
        <p><a>11.727</a> ἔνθα Διὶ ῥέξαντες ὑπερμενεῖ ἱερὰ καλά,</p>
        <p><a>11.728</a> ταῦρον δ' Ἀλφειῷ, ταῦρον δὲ Ποσειδάωνι,</p>
        <p><a>11.729</a> αὐτὰρ Ἀθηναίη γλαυκώπιδι βοῦν ἀγελαίην,</p>
        <p><a>11.730</a> δόρπον ἔπειθ' ἑλόμεσθα κατὰ στρατὸν ἐν τελέεσσι,</p>
        <p><a>11.731</a> καὶ κατεκοιμήθημεν ἐν ἔντεσιν οἷσιν ἕκαστος</p>
        <p><a>11.732</a> ἀμφὶ ῥοὰς ποταμοῖο. ἀτὰρ μεγάθυμοι Ἐπειοὶ</p>
        <p><a>11.733</a> ἀμφέσταν δὴ ἄστυ διαρραῖσαι μεμαῶτες:</p>
        <p><a>11.734</a> ἀλλά σφι προπάροιθε φάνη μέγα ἔργον Ἄρηος:</p>
        <p><a>11.735</a> εὖτε γὰρ ἠέλιος φαέθων ὑπερέσχεθε γαίης,</p>
        <p><a>11.736</a> συμφερόμεσθα μάχῃ Διί τ' εὐχόμενοι καὶ Ἀθήνῃ.</p>
        <p><a>11.737</a> ἀλλ' ὅτε δὴ Πυλίων καὶ Ἐπειῶν ἔπλετο νεῖκος,</p>
        <p><a>11.738</a> πρῶτος ἐγὼν ἕλον ἄνδρα, κόμισσα δὲ μώνυχας ἵππους,</p>
        <p><a>11.739</a> Μούλιον αἰχμητήν: γαμβρὸς δ' ἦν Αὐγείαο,</p>
        <p><a>11.740</a> πρεσβυτάτην δὲ θύγατρ' εἶχε ξανθὴν Ἀγαμήδην,</p>
        <p><a>11.741</a> ἣ τόσα φάρμακα ᾔδη ὅσα τρέφει εὐρεῖα χθών.</p>
        <p><a>11.742</a> τὸν μὲν ἐγὼ προσιόντα βάλον χαλκήρεϊ δουρί,</p>
        <p><a>11.743</a> ἤριπε δ' ἐν κονίῃσιν: ἐγὼ δ' ἐς δίφρον ὀρούσας</p>
        <p><a>11.744</a> στῆν ῥα μετὰ προμάχοισιν: ἀτὰρ μεγάθυμοι Ἐπειοὶ</p>
        <p><a>11.745</a> ἔτρεσαν ἄλλυδις ἄλλος, ἐπεὶ ἴδον ἄνδρα πεσόντα</p>
        <p><a>11.746</a> ἡγεμόν' ἱππήων, ὃς ἀριστεύεσκε μάχεσθαι.</p>
        <p><a>11.747</a> αὐτὰρ ἐγὼν ἐπόρουσα κελαινῇ λαίλαπι ἶσος,</p>
        <p><a>11.748</a> πεντήκοντα δ' ἕλον δίφρους, δύο δ' ἀμφὶς ἕκαστον</p>
        <p><a>11.749</a> φῶτες ὀδὰξ ἕλον οὖδας ἐμῷ ὑπὸ δουρὶ δαμέντες.</p>
        <p><a>11.750</a> καί νύ κεν Ἀκτορίωνε Μολίονε παῖδ' ἀλάπαξα,</p>
        <p><a>11.751</a> εἰ μή σφωε πατὴρ εὐρὺ κρείων ἐνοσίχθων</p>
        <p><a>11.752</a> ἐκ πολέμου ἐσάωσε καλύψας ἠέρι πολλῇ.</p>
        <p><a>11.753</a> ἔνθα Ζεὺς Πυλίοισι μέγα κράτος ἐγγυάλιξε:</p>
        <p><a>11.754</a> τόφρα γὰρ οὖν ἑπόμεσθα διὰ σπιδέος πεδίοιο</p>
        <p><a>11.755</a> κτείνοντές τ' αὐτοὺς ἀνά τ' ἔντεα καλὰ λέγοντες,</p>
        <p><a>11.756</a> ὄφρ' ἐπὶ Βουπρασίου πολυπύρου βήσαμεν ἵππους</p>
        <p><a>11.757</a> πέτρης τ' Ὠλενίης, καὶ Ἀλησίου ἔνθα κολώνη</p>
        <p><a>11.758</a> κέκληται: ὅθεν αὖτις ἀπέτραπε λαὸν Ἀθήνη.</p>
        <p><a>11.759</a> ἔνθ' ἄνδρα κτείνας πύματον λίπον: αὐτὰρ Ἀχαιοὶ</p>
        <p><a>11.760</a> ἂψ ἀπὸ Βουπρασίοιο Πύλονδ' ἔχον ὠκέας ἵππους,</p>
        <p><a>11.761</a> πάντες δ' εὐχετόωντο θεῶν Διὶ Νέστορί τ' ἀνδρῶν.</p>
        <p><a>11.762</a> ὣς ἔον, εἴ ποτ' ἔον γε, μετ' ἀνδράσιν. αὐτὰρ Ἀχιλλεὺς</p>
        <p><a>11.763</a> οἶος τῆς ἀρετῆς ἀπονήσεται: ἦ τέ μιν οἴω</p>
        <p><a>11.764</a> πολλὰ μετακλαύσεσθαι ἐπεί κ' ἀπὸ λαὸς ὄληται.</p>
        <p><a>11.765</a> ὦ πέπον ἦ μὲν σοί γε Μενοίτιος ὧδ' ἐπέτελλεν</p>
        <p><a>11.766</a> ἤματι τῷ ὅτε σ' ἐκ Φθίης Ἀγαμέμνονι πέμπε,</p>
        <p><a>11.767</a> νῶϊ δέ τ' ἔνδον ἐόντες ἐγὼ καὶ δῖος Ὀδυσσεὺς</p>
        <p><a>11.768</a> πάντα μάλ' ἐν μεγάροις ἠκούομεν ὡς ἐπέτελλε.</p>
        <p><a>11.769</a> Πηλῆος δ' ἱκόμεσθα δόμους εὖ ναιετάοντας</p>
        <p><a>11.770</a> λαὸν ἀγείροντες κατ' Ἀχαιΐδα πουλυβότειραν.</p>
        <p><a>11.771</a> ἔνθα δ' ἔπειθ' ἥρωα Μενοίτιον εὕρομεν ἔνδον</p>
        <p><a>11.772</a> ἠδὲ σέ, πὰρ δ' Ἀχιλῆα: γέρων δ' ἱππηλάτα Πηλεὺς</p>
        <p><a>11.773</a> πίονα μηρία καῖε βοὸς Διὶ τερπικεραύνῳ</p>
        <p><a>11.774</a> αὐλῆς ἐν χόρτῳ: ἔχε δὲ χρύσειον ἄλεισον</p>
        <p><a>11.775</a> σπένδων αἴθοπα οἶνον ἐπ' αἰθομένοις ἱεροῖσι.</p>
        <p><a>11.776</a> σφῶϊ μὲν ἀμφὶ βοὸς ἕπετον κρέα, νῶϊ δ' ἔπειτα</p>
        <p><a>11.777</a> στῆμεν ἐνὶ προθύροισι: ταφὼν δ' ἀνόρουσεν Ἀχιλλεύς,</p>
        <p><a>11.778</a> ἐς δ' ἄγε χειρὸς ἑλών, κατὰ δ' ἑδριάασθαι ἄνωγε,</p>
        <p><a>11.779</a> ξείνιά τ' εὖ παρέθηκεν, ἅ τε ξείνοις θέμις ἐστίν.</p>
        <p><a>11.780</a> αὐτὰρ ἐπεὶ τάρπημεν ἐδητύος ἠδὲ ποτῆτος,</p>
        <p><a>11.781</a> ἦρχον ἐγὼ μύθοιο κελεύων ὔμμ' ἅμ' ἕπεσθαι:</p>
        <p><a>11.782</a> σφὼ δὲ μάλ' ἠθέλετον, τὼ δ' ἄμφω πόλλ' ἐπέτελλον.</p>
        <p><a>11.783</a> Πηλεὺς μὲν ᾧ παιδὶ γέρων ἐπέτελλ' Ἀχιλῆϊ</p>
        <p><a>11.784</a> αἰὲν ἀριστεύειν καὶ ὑπείροχον ἔμμεναι ἄλλων:</p>
        <p><a>11.785</a> σοὶ δ' αὖθ' ὧδ' ἐπέτελλε Μενοίτιος Ἄκτορος υἱός:</p>
        <p><a>11.786</a> τέκνον ἐμὸν γενεῇ μὲν ὑπέρτερός ἐστιν Ἀχιλλεύς,</p>
        <p><a>11.787</a> πρεσβύτερος δὲ σύ ἐσσι: βίῃ δ' ὅ γε πολλὸν ἀμείνων.</p>
        <p><a>11.788</a> ἀλλ' εὖ οἱ φάσθαι πυκινὸν ἔπος ἠδ' ὑποθέσθαι</p>
        <p><a>11.789</a> καί οἱ σημαίνειν: ὃ δὲ πείσεται εἰς ἀγαθόν περ.</p>
        <p><a>11.790</a> ὣς ἐπέτελλ' ὃ γέρων, σὺ δὲ λήθεαι: ἀλλ' ἔτι καὶ νῦν</p>
        <p><a>11.791</a> ταῦτ' εἴποις Ἀχιλῆϊ δαΐφρονι αἴ κε πίθηται.</p>
        <p><a>11.792</a> τίς δ' οἶδ' εἴ κέν οἱ σὺν δαίμονι θυμὸν ὀρίναις</p>
        <p><a>11.793</a> παρειπών; ἀγαθὴ δὲ παραίφασίς ἐστιν ἑταίρου.</p>
        <p><a>11.794</a> εἰ δέ τινα φρεσὶν ᾗσι θεοπροπίην ἀλεείνει</p>
        <p><a>11.795</a> καί τινά οἱ πὰρ Ζηνὸς ἐπέφραδε πότνια μήτηρ,</p>
        <p><a>11.796</a> ἀλλὰ σέ περ προέτω, ἅμα δ' ἄλλος λαὸς ἑπέσθω</p>
        <p><a>11.797</a> Μυρμιδόνων, αἴ κέν τι φόως Δαναοῖσι γένηαι:</p>
        <p><a>11.798</a> καί τοι τεύχεα καλὰ δότω πόλεμον δὲ φέρεσθαι,</p>
        <p><a>11.799</a> αἴ κέ σε τῷ εἴσκοντες ἀπόσχωνται πολέμοιο</p>
        <p><a>11.800</a> Τρῶες, ἀναπνεύσωσι δ' ἀρήϊοι υἷες Ἀχαιῶν</p>
        <p><a>11.801</a> τειρόμενοι: ὀλίγη δέ τ' ἀνάπνευσις πολέμοιο.</p>
        <p><a>11.802</a> ῥεῖα δέ κ' ἀκμῆτες κεκμηότας ἄνδρας ἀϋτῇ</p>
        <p><a>11.803</a> ὤσαισθε προτὶ ἄστυ νεῶν ἄπο καὶ κλισιάων.</p>
        <p><a>11.804</a> ὣς φάτο, τῷ δ' ἄρα θυμὸν ἐνὶ στήθεσσιν ὄρινε,</p>
        <p><a>11.805</a> βῆ δὲ θέειν παρὰ νῆας ἐπ' Αἰακίδην Ἀχιλῆα.</p>
        <p><a>11.806</a> ἀλλ' ὅτε δὴ κατὰ νῆας Ὀδυσσῆος θείοιο</p>
        <p><a>11.807</a> ἷξε θέων Πάτροκλος, ἵνά σφ' ἀγορή τε θέμις τε</p>
        <p><a>11.808</a> ἤην, τῇ δὴ καί σφι θεῶν ἐτετεύχατο βωμοί,</p>
        <p><a>11.809</a> ἔνθά οἱ Εὐρύπυλος βεβλημένος ἀντεβόλησε</p>
        <p><a>11.810</a> διογενὴς Εὐαιμονίδης κατὰ μηρὸν ὀϊστῷ</p>
        <p><a>11.811</a> σκάζων ἐκ πολέμου: κατὰ δὲ νότιος ῥέεν ἱδρὼς</p>
        <p><a>11.812</a> ὤμων καὶ κεφαλῆς, ἀπὸ δ' ἕλκεος ἀργαλέοιο</p>
        <p><a>11.813</a> αἷμα μέλαν κελάρυζε: νόος γε μὲν ἔμπεδος ἦεν.</p>
        <p><a>11.814</a> τὸν δὲ ἰδὼν ᾤκτειρε Μενοιτίου ἄλκιμος υἱός,</p>
        <p><a>11.815</a> καί ῥ' ὀλοφυρόμενος ἔπεα πτερόεντα προσηύδα:</p>
        <p><a>11.816</a> ἆ δειλοὶ Δαναῶν ἡγήτορες ἠδὲ μέδοντες</p>
        <p><a>11.817</a> ὣς ἄρ' ἐμέλλετε τῆλε φίλων καὶ πατρίδος αἴης</p>
        <p><a>11.818</a> ἄσειν ἐν Τροίῃ ταχέας κύνας ἀργέτι δημῷ.</p>
        <p><a>11.819</a> ἀλλ' ἄγε μοι τόδε εἰπὲ διοτρεφὲς Εὐρύπυλ' ἥρως,</p>
        <p><a>11.820</a> ἤ ῥ' ἔτι που σχήσουσι πελώριον Ἕκτορ' Ἀχαιοί,</p>
        <p><a>11.821</a> ἦ ἤδη φθίσονται ὑπ' αὐτοῦ δουρὶ δαμέντες;</p>
        <p><a>11.822</a> τὸν δ' αὖτ' Εὐρύπυλος βεβλημένος ἀντίον ηὔδα:</p>
        <p><a>11.823</a> οὐκέτι διογενὲς Πατρόκλεες ἄλκαρ Ἀχαιῶν</p>
        <p><a>11.824</a> ἔσσεται, ἀλλ' ἐν νηυσὶ μελαίνῃσιν πεσέονται.</p>
        <p><a>11.825</a> οἳ μὲν γὰρ δὴ πάντες, ὅσοι πάρος ἦσαν ἄριστοι,</p>
        <p><a>11.826</a> ἐν νηυσὶν κέαται βεβλημένοι οὐτάμενοί τε</p>
        <p><a>11.827</a> χερσὶν ὕπο Τρώων: τῶν δὲ σθένος ὄρνυται αἰέν.</p>
        <p><a>11.828</a> ἀλλ' ἐμὲ μὲν σὺ σάωσον ἄγων ἐπὶ νῆα μέλαιναν,</p>
        <p><a>11.829</a> μηροῦ δ' ἔκταμ' ὀϊστόν, ἀπ' αὐτοῦ δ' αἷμα κελαινὸν</p>
        <p><a>11.830</a> νίζ' ὕδατι λιαρῷ, ἐπὶ δ' ἤπια φάρμακα πάσσε</p>
        <p><a>11.831</a> ἐσθλά, τά σε προτί φασιν Ἀχιλλῆος δεδιδάχθαι,</p>
        <p><a>11.832</a> ὃν Χείρων ἐδίδαξε δικαιότατος Κενταύρων.</p>
        <p><a>11.833</a> ἰητροὶ μὲν γὰρ Ποδαλείριος ἠδὲ Μαχάων</p>
        <p><a>11.834</a> τὸν μὲν ἐνὶ κλισίῃσιν ὀΐομαι ἕλκος ἔχοντα</p>
        <p><a>11.835</a> χρηΐζοντα καὶ αὐτὸν ἀμύμονος ἰητῆρος</p>
        <p><a>11.836</a> κεῖσθαι: ὃ δ' ἐν πεδίῳ Τρώων μένει ὀξὺν Ἄρηα.</p>
        <p><a>11.837</a> τὸν δ' αὖτε προσέειπε Μενοιτίου ἄλκιμος υἱός:</p>
        <p><a>11.838</a> πῶς τὰρ ἔοι τάδε ἔργα; τί ῥέξομεν Εὐρύπυλ' ἥρως;</p>
        <p><a>11.839</a> ἔρχομαι ὄφρ' Ἀχιλῆϊ δαΐφρονι μῦθον ἐνίσπω</p>
        <p><a>11.840</a> ὃν Νέστωρ ἐπέτελλε Γερήνιος οὖρος Ἀχαιῶν:</p>
        <p><a>11.841</a> ἀλλ' οὐδ' ὧς περ σεῖο μεθήσω τειρομένοιο.</p>
        <p><a>11.842</a> ἦ, καὶ ὑπὸ στέρνοιο λαβὼν ἄγε ποιμένα λαῶν</p>
        <p><a>11.843</a> ἐς κλισίην: θεράπων δὲ ἰδὼν ὑπέχευε βοείας.</p>
        <p><a>11.844</a> ἔνθά μιν ἐκτανύσας ἐκ μηροῦ τάμνε μαχαίρῃ</p>
        <p><a>11.845</a> ὀξὺ βέλος περιπευκές, ἀπ' αὐτοῦ δ' αἷμα κελαινὸν</p>
        <p><a>11.846</a> νίζ' ὕδατι λιαρῷ, ἐπὶ δὲ ῥίζαν βάλε πικρὴν</p>
        <p><a>11.847</a> χερσὶ διατρίψας ὀδυνήφατον, ἥ οἱ ἁπάσας</p>
        <p><a>11.848</a> ἔσχ' ὀδύνας: τὸ μὲν ἕλκος ἐτέρσετο, παύσατο δ' αἷμα.</p>
    </div>
    <div class="bk">
        <h4 class="latin">Book 12</h4>
        <p><a>12.1</a> ὣς ὃ μὲν ἐν κλισίῃσι Μενοιτίου ἄλκιμος υἱὸς</p>
        <p><a>12.2</a> ἰᾶτ' Εὐρύπυλον βεβλημένον: οἳ δὲ μάχοντο</p>
        <p><a>12.3</a> Ἀργεῖοι καὶ Τρῶες ὁμιλαδόν: οὐδ' ἄρ' ἔμελλε</p>
        <p><a>12.4</a> τάφρος ἔτι σχήσειν Δαναῶν καὶ τεῖχος ὕπερθεν</p>
        <p><a>12.5</a> εὐρύ, τὸ ποιήσαντο νεῶν ὕπερ, ἀμφὶ δὲ τάφρον</p>
        <p><a>12.6</a> ἤλασαν: οὐδὲ θεοῖσι δόσαν κλειτὰς ἑκατόμβας:</p>
        <p><a>12.7</a> ὄφρά σφιν νῆάς τε θοὰς καὶ ληΐδα πολλὴν</p>
        <p><a>12.8</a> ἐντὸς ἔχον ῥύοιτο: θεῶν δ' ἀέκητι τέτυκτο</p>
        <p><a>12.9</a> ἀθανάτων: τὸ καὶ οὔ τι πολὺν χρόνον ἔμπεδον ἦεν.</p>
        <p><a>12.10</a> ὄφρα μὲν Ἕκτωρ ζωὸς ἔην καὶ μήνι' Ἀχιλλεὺς</p>
        <p><a>12.11</a> καὶ Πριάμοιο ἄνακτος ἀπόρθητος πόλις ἔπλεν,</p>
        <p><a>12.12</a> τόφρα δὲ καὶ μέγα τεῖχος Ἀχαιῶν ἔμπεδον ἦεν.</p>
        <p><a>12.13</a> αὐτὰρ ἐπεὶ κατὰ μὲν Τρώων θάνον ὅσσοι ἄριστοι,</p>
        <p><a>12.14</a> πολλοὶ δ' Ἀργείων οἳ μὲν δάμεν, οἳ δὲ λίποντο,</p>
        <p><a>12.15</a> πέρθετο δὲ Πριάμοιο πόλις δεκάτῳ ἐνιαυτῷ,</p>
        <p><a>12.16</a> Ἀργεῖοι δ' ἐν νηυσὶ φίλην ἐς πατρίδ' ἔβησαν,</p>
        <p><a>12.17</a> δὴ τότε μητιόωντο Ποσειδάων καὶ Ἀπόλλων</p>
        <p><a>12.18</a> τεῖχος ἀμαλδῦναι ποταμῶν μένος εἰσαγαγόντες.</p>
        <p><a>12.19</a> ὅσσοι ἀπ' Ἰδαίων ὀρέων ἅλα δὲ προρέουσι,</p>
        <p><a>12.20</a> Ῥῆσός θ' Ἑπτάπορός τε Κάρησός τε Ῥοδίος τε</p>
        <p><a>12.21</a> Γρήνικός τε καὶ Αἴσηπος δῖός τε Σκάμανδρος</p>
        <p><a>12.22</a> καὶ Σιμόεις, ὅθι πολλὰ βοάγρια καὶ τρυφάλειαι</p>
        <p><a>12.23</a> κάππεσον ἐν κονίῃσι καὶ ἡμιθέων γένος ἀνδρῶν:</p>
        <p><a>12.24</a> τῶν πάντων ὁμόσε στόματ' ἔτραπε Φοῖβος Ἀπόλλων,</p>
        <p><a>12.25</a> ἐννῆμαρ δ' ἐς τεῖχος ἵει ῥόον: ὗε δ' ἄρα Ζεὺς</p>
        <p><a>12.26</a> συνεχές, ὄφρά κε θᾶσσον ἁλίπλοα τείχεα θείη.</p>
        <p><a>12.27</a> αὐτὸς δ' ἐννοσίγαιος ἔχων χείρεσσι τρίαιναν</p>
        <p><a>12.28</a> ἡγεῖτ', ἐκ δ' ἄρα πάντα θεμείλια κύμασι πέμπε</p>
        <p><a>12.29</a> φιτρῶν καὶ λάων, τὰ θέσαν μογέοντες Ἀχαιοί,</p>
        <p><a>12.30</a> λεῖα δ' ἐποίησεν παρ' ἀγάρροον Ἑλλήσποντον,</p>
        <p><a>12.31</a> αὖτις δ' ἠϊόνα μεγάλην ψαμάθοισι κάλυψε</p>
        <p><a>12.32</a> τεῖχος ἀμαλδύνας: ποταμοὺς δ' ἔτρεψε νέεσθαι</p>
        <p><a>12.33</a> κὰρ ῥόον, ᾗ περ πρόσθεν ἵεν καλλίρροον ὕδωρ.</p>
        <p><a>12.34</a> ὣς ἄρ' ἔμελλον ὄπισθε Ποσειδάων καὶ Ἀπόλλων</p>
        <p><a>12.35</a> θησέμεναι: τότε δ' ἀμφὶ μάχη ἐνοπή τε δεδήει</p>
        <p><a>12.36</a> τεῖχος ἐΰδμητον, κανάχιζε δὲ δούρατα πύργων</p>
        <p><a>12.37</a> βαλλόμεν': Ἀργεῖοι δὲ Διὸς μάστιγι δαμέντες</p>
        <p><a>12.38</a> νηυσὶν ἔπι γλαφυρῇσιν ἐελμένοι ἰσχανόωντο</p>
        <p><a>12.39</a> Ἕκτορα δειδιότες, κρατερὸν μήστωρα φόβοιο:</p>
        <p><a>12.40</a> αὐτὰρ ὅ γ' ὡς τὸ πρόσθεν ἐμάρνατο ἶσος ἀέλλῃ:</p>
        <p><a>12.41</a> ὡς δ' ὅτ' ἂν ἔν τε κύνεσσι καὶ ἀνδράσι θηρευτῇσι</p>
        <p><a>12.42</a> κάπριος ἠὲ λέων στρέφεται σθένεϊ βλεμεαίνων:</p>
        <p><a>12.43</a> οἳ δέ τε πυργηδὸν σφέας αὐτοὺς ἀρτύναντες</p>
        <p><a>12.44</a> ἀντίον ἵστανται καὶ ἀκοντίζουσι θαμειὰς</p>
        <p><a>12.45</a> αἰχμὰς ἐκ χειρῶν: τοῦ δ' οὔ ποτε κυδάλιμον κῆρ</p>
        <p><a>12.46</a> ταρβεῖ οὐδὲ φοβεῖται, ἀγηνορίη δέ μιν ἔκτα:</p>
        <p><a>12.47</a> ταρφέα τε στρέφεται στίχας ἀνδρῶν πειρητίζων:</p>
        <p><a>12.48</a> ὅππῃ τ' ἰθύσῃ τῇ εἴκουσι στίχες ἀνδρῶν:</p>
        <p><a>12.49</a> ὣς Ἕκτωρ ἀν' ὅμιλον ἰὼν ἐλλίσσεθ' ἑταίρους</p>
        <p><a>12.50</a> τάφρον ἐποτρύνων διαβαινέμεν: οὐδέ οἱ ἵπποι</p>
        <p><a>12.51</a> τόλμων ὠκύποδες, μάλα δὲ χρεμέτιζον ἐπ' ἄκρῳ</p>
        <p><a>12.52</a> χείλει ἐφεσταότες: ἀπὸ γὰρ δειδίσσετο τάφρος</p>
        <p><a>12.53</a> εὐρεῖ', οὔτ' ἄρ' ὑπερθορέειν σχεδὸν οὔτε περῆσαι</p>
        <p><a>12.54</a> ῥηϊδίη: κρημνοὶ γὰρ ἐπηρεφέες περὶ πᾶσαν</p>
        <p><a>12.55</a> ἕστασαν ἀμφοτέρωθεν, ὕπερθεν δὲ σκολόπεσσιν</p>
        <p><a>12.56</a> ὀξέσιν ἠρήρει, τοὺς ἵστασαν υἷες Ἀχαιῶν</p>
        <p><a>12.57</a> πυκνοὺς καὶ μεγάλους δηΐων ἀνδρῶν ἀλεωρήν.</p>
        <p><a>12.58</a> ἔνθ' οὔ κεν ῥέα ἵππος ἐΰτροχον ἅρμα τιταίνων</p>
        <p><a>12.59</a> ἐσβαίη, πεζοὶ δὲ μενοίνεον εἰ τελέουσι.</p>
        <p><a>12.60</a> δὴ τότε Πουλυδάμας θρασὺν Ἕκτορα εἶπε παραστάς:</p>
        <p><a>12.61</a> Ἕκτορ τ' ἠδ' ἄλλοι Τρώων ἀγοὶ ἠδ' ἐπικούρων</p>
        <p><a>12.62</a> ἀφραδέως διὰ τάφρον ἐλαύνομεν ὠκέας ἵππους:</p>
        <p><a>12.63</a> ἣ δὲ μάλ' ἀργαλέη περάαν: σκόλοπες γὰρ ἐν αὐτῇ</p>
        <p><a>12.64</a> ὀξέες ἑστᾶσιν, ποτὶ δ' αὐτοὺς τεῖχος Ἀχαιῶν,</p>
        <p><a>12.65</a> ἔνθ' οὔ πως ἔστιν καταβήμεναι οὐδὲ μάχεσθαι</p>
        <p><a>12.66</a> ἱππεῦσι: στεῖνος γάρ, ὅθι τρώσεσθαι ὀΐω.</p>
        <p><a>12.67</a> εἰ μὲν γὰρ τοὺς πάγχυ κακὰ φρονέων ἀλαπάζει</p>
        <p><a>12.68</a> Ζεὺς ὑψιβρεμέτης, Τρώεσσι δὲ ἵετ' ἀρήγειν,</p>
        <p><a>12.69</a> ἦ τ' ἂν ἔγωγ' ἐθέλοιμι καὶ αὐτίκα τοῦτο γενέσθαι,</p>
        <p><a>12.70</a> νωνύμνους ἀπολέσθαι ἀπ' Ἄργεος ἐνθάδ' Ἀχαιούς:</p>
        <p><a>12.71</a> εἰ δέ χ' ὑποστρέψωσι, παλίωξις δὲ γένηται</p>
        <p><a>12.72</a> ἐκ νηῶν καὶ τάφρῳ ἐνιπλήξωμεν ὀρυκτῇ,</p>
        <p><a>12.73</a> οὐκέτ' ἔπειτ' ὀΐω οὐδ' ἄγγελον ἀπονέεσθαι</p>
        <p><a>12.74</a> ἄψορρον προτὶ ἄστυ ἑλιχθέντων ὑπ' Ἀχαιῶν.</p>
        <p><a>12.75</a> ἀλλ' ἄγεθ' ὡς ἂν ἐγὼ εἴπω πειθώμεθα πάντες:</p>
        <p><a>12.76</a> ἵππους μὲν θεράποντες ἐρυκόντων ἐπὶ τάφρῳ,</p>
        <p><a>12.77</a> αὐτοὶ δὲ πρυλέες σὺν τεύχεσι θωρηχθέντες</p>
        <p><a>12.78</a> Ἕκτορι πάντες ἑπώμεθ' ἀολλέες: αὐτὰρ Ἀχαιοὶ</p>
        <p><a>12.79</a> οὐ μενέουσ' εἰ δή σφιν ὀλέθρου πείρατ' ἐφῆπται.</p>
        <p><a>12.80</a> ὣς φάτο Πουλυδάμας, ἅδε δ' Ἕκτορι μῦθος ἀπήμων,</p>
        <p><a>12.81</a> αὐτίκα δ' ἐξ ὀχέων σὺν τεύχεσιν ἆλτο χαμᾶζε.</p>
        <p><a>12.82</a> οὐδὲ μὲν ἄλλοι Τρῶες ἐφ' ἵππων ἠγερέθοντο,</p>
        <p><a>12.83</a> ἀλλ' ἀπὸ πάντες ὄρουσαν, ἐπεὶ ἴδον Ἕκτορα δῖον.</p>
        <p><a>12.84</a> ἡνιόχῳ μὲν ἔπειτα ἑῷ ἐπέτελλεν ἕκαστος</p>
        <p><a>12.85</a> ἵππους εὖ κατὰ κόσμον ἐρυκέμεν αὖθ' ἐπὶ τάφρῳ:</p>
        <p><a>12.86</a> οἳ δὲ διαστάντες σφέας αὐτοὺς ἀρτύναντες</p>
        <p><a>12.87</a> πένταχα κοσμηθέντες ἅμ' ἡγεμόνεσσιν ἕποντο.</p>
        <p><a>12.88</a> οἳ μὲν ἅμ' Ἕκτορ' ἴσαν καὶ ἀμύμονι Πουλυδάμαντι,</p>
        <p><a>12.89</a> οἳ πλεῖστοι καὶ ἄριστοι ἔσαν, μέμασαν δὲ μάλιστα</p>
        <p><a>12.90</a> τεῖχος ῥηξάμενοι κοίλῃς ἐπὶ νηυσὶ μάχεσθαι.</p>
        <p><a>12.91</a> καί σφιν Κεβριόνης τρίτος εἵπετο: πὰρ δ' ἄρ' ὄχεσφιν</p>
        <p><a>12.92</a> ἄλλον Κεβριόναο χερείονα κάλλιπεν Ἕκτωρ.</p>
        <p><a>12.93</a> τῶν δ' ἑτέρων Πάρις ἦρχε καὶ Ἀλκάθοος καὶ Ἀγήνωρ,</p>
        <p><a>12.94</a> τῶν δὲ τρίτων Ἕλενος καὶ Δηΐφοβος θεοειδὴς</p>
        <p><a>12.95</a> υἷε δύω Πριάμοιο: τρίτος δ' ἦν Ἄσιος ἥρως</p>
        <p><a>12.96</a> Ἄσιος Ὑρτακίδης, ὃν Ἀρίσβηθεν φέρον ἵπποι</p>
        <p><a>12.97</a> αἴθωνες μεγάλοι ποταμοῦ ἄπο Σελλήεντος.</p>
        <p><a>12.98</a> τῶν δὲ τετάρτων ἦρχεν ἐῢς πάϊς Ἀγχίσαο</p>
        <p><a>12.99</a> Αἰνείας, ἅμα τῷ γε δύω Ἀντήνορος υἷε</p>
        <p><a>12.100</a> Ἀρχέλοχός τ' Ἀκάμας τε μάχης εὖ εἰδότε πάσης.</p>
        <p><a>12.101</a> Σαρπηδὼν δ' ἡγήσατ' ἀγακλειτῶν ἐπικούρων,</p>
        <p><a>12.102</a> πρὸς δ' ἕλετο Γλαῦκον καὶ ἀρήϊον Ἀστεροπαῖον:</p>
        <p><a>12.103</a> οἳ γάρ οἱ εἴσαντο διακριδὸν εἶναι ἄριστοι</p>
        <p><a>12.104</a> τῶν ἄλλων μετά γ' αὐτόν: ὃ δ' ἔπρεπε καὶ διὰ πάντων.</p>
        <p><a>12.105</a> οἳ δ' ἐπεὶ ἀλλήλους ἄραρον τυκτῇσι βόεσσι</p>
        <p><a>12.106</a> βάν ῥ' ἰθὺς Δαναῶν λελιημένοι, οὐδ' ἔτ' ἔφαντο</p>
        <p><a>12.107</a> σχήσεσθ', ἀλλ' ἐν νηυσὶ μελαίνῃσιν πεσέεσθαι.</p>
        <p><a>12.108</a> ἔνθ' ἄλλοι Τρῶες τηλεκλειτοί τ' ἐπίκουροι</p>
        <p><a>12.109</a> βουλῇ Πουλυδάμαντος ἀμωμήτοιο πίθοντο:</p>
        <p><a>12.110</a> ἀλλ' οὐχ Ὑρτακίδης ἔθελ' Ἄσιος ὄρχαμος ἀνδρῶν</p>
        <p><a>12.111</a> αὖθι λιπεῖν ἵππους τε καὶ ἡνίοχον θεράποντα,</p>
        <p><a>12.112</a> ἀλλὰ σὺν αὐτοῖσιν πέλασεν νήεσσι θοῇσι</p>
        <p><a>12.113</a> νήπιος, οὐδ' ἄρ' ἔμελλε κακὰς ὑπὸ κῆρας ἀλύξας</p>
        <p><a>12.114</a> ἵπποισιν καὶ ὄχεσφιν ἀγαλλόμενος παρὰ νηῶν</p>
        <p><a>12.115</a> ἂψ ἀπονοστήσειν προτὶ Ἴλιον ἠνεμόεσσαν:</p>
        <p><a>12.116</a> πρόσθεν γάρ μιν μοῖρα δυσώνυμος ἀμφεκάλυψεν</p>
        <p><a>12.117</a> ἔγχεϊ Ἰδομενῆος ἀγαυοῦ Δευκαλίδαο.</p>
        <p><a>12.118</a> εἴσατο γὰρ νηῶν ἐπ' ἀριστερά, τῇ περ Ἀχαιοὶ</p>
        <p><a>12.119</a> ἐκ πεδίου νίσοντο σὺν ἵπποισιν καὶ ὄχεσφι:</p>
        <p><a>12.120</a> τῇ ῥ' ἵππους τε καὶ ἅρμα διήλασεν, οὐδὲ πύλῃσιν</p>
        <p><a>12.121</a> εὗρ' ἐπικεκλιμένας σανίδας καὶ μακρὸν ὀχῆα,</p>
        <p><a>12.122</a> ἀλλ' ἀναπεπταμένας ἔχον ἀνέρες, εἴ τιν' ἑταίρων</p>
        <p><a>12.123</a> ἐκ πολέμου φεύγοντα σαώσειαν μετὰ νῆας.</p>
        <p><a>12.124</a> τῇ ῥ' ἰθὺς φρονέων ἵππους ἔχε, τοὶ δ' ἅμ' ἕποντο</p>
        <p><a>12.125</a> ὀξέα κεκλήγοντες: ἔφαντο γὰρ οὐκ ἔτ' Ἀχαιοὺς</p>
        <p><a>12.126</a> σχήσεσθ', ἀλλ' ἐν νηυσὶ μελαίνῃσιν πεσέεσθαι</p>
        <p><a>12.127</a> νήπιοι, ἐν δὲ πύλῃσι δύ' ἀνέρας εὗρον ἀρίστους</p>
        <p><a>12.128</a> υἷας ὑπερθύμους Λαπιθάων αἰχμητάων,</p>
        <p><a>12.129</a> τὸν μὲν Πειριθόου υἷα κρατερὸν Πολυποίτην,</p>
        <p><a>12.130</a> τὸν δὲ Λεοντῆα βροτολοιγῷ ἶσον Ἄρηϊ.</p>
        <p><a>12.131</a> τὼ μὲν ἄρα προπάροιθε πυλάων ὑψηλάων</p>
        <p><a>12.132</a> ἕστασαν ὡς ὅτε τε δρύες οὔρεσιν ὑψικάρηνοι,</p>
        <p><a>12.133</a> αἵ τ' ἄνεμον μίμνουσι καὶ ὑετὸν ἤματα πάντα</p>
        <p><a>12.134</a> ῥίζῃσιν μεγάλῃσι διηνεκέεσσ' ἀραρυῖαι:</p>
        <p><a>12.135</a> ὣς ἄρα τὼ χείρεσσι πεποιθότες ἠδὲ βίηφι</p>
        <p><a>12.136</a> μίμνον ἐπερχόμενον μέγαν Ἄσιον οὐδὲ φέβοντο.</p>
        <p><a>12.137</a> οἳ δ' ἰθὺς πρὸς τεῖχος ἐΰδμητον βόας αὔας</p>
        <p><a>12.138</a> ὑψόσ' ἀνασχόμενοι ἔκιον μεγάλῳ ἀλαλητῷ</p>
        <p><a>12.139</a> Ἄσιον ἀμφὶ ἄνακτα καὶ Ἰαμενὸν καὶ Ὀρέστην</p>
        <p><a>12.140</a> Ἀσιάδην τ' Ἀδάμαντα Θόωνά τε Οἰνόμαόν τε.</p>
        <p><a>12.141</a> οἳ δ' ἤτοι εἷος μὲν ἐϋκνήμιδας Ἀχαιοὺς</p>
        <p><a>12.142</a> ὄρνυον ἔνδον ἐόντες ἀμύνεσθαι περὶ νηῶν:</p>
        <p><a>12.143</a> αὐτὰρ ἐπεὶ δὴ τεῖχος ἐπεσσυμένους ἐνόησαν</p>
        <p><a>12.144</a> Τρῶας, ἀτὰρ Δαναῶν γένετο ἰαχή τε φόβος τε,</p>
        <p><a>12.145</a> ἐκ δὲ τὼ ἀΐξαντε πυλάων πρόσθε μαχέσθην</p>
        <p><a>12.146</a> ἀγροτέροισι σύεσσιν ἐοικότε, τώ τ' ἐν ὄρεσσιν</p>
        <p><a>12.147</a> ἀνδρῶν ἠδὲ κυνῶν δέχαται κολοσυρτὸν ἰόντα,</p>
        <p><a>12.148</a> δοχμώ τ' ἀΐσσοντε περὶ σφίσιν ἄγνυτον ὕλην</p>
        <p><a>12.149</a> πρυμνὴν ἐκτάμνοντες, ὑπαὶ δέ τε κόμπος ὀδόντων</p>
        <p><a>12.150</a> γίγνεται εἰς ὅ κέ τίς τε βαλὼν ἐκ θυμὸν ἕληται:</p>
        <p><a>12.151</a> ὣς τῶν κόμπει χαλκὸς ἐπὶ στήθεσσι φαεινὸς</p>
        <p><a>12.152</a> ἄντην βαλλομένων: μάλα γὰρ κρατερῶς ἐμάχοντο</p>
        <p><a>12.153</a> λαοῖσιν καθύπερθε πεποιθότες ἠδὲ βίηφιν.</p>
        <p><a>12.154</a> οἳ δ' ἄρα χερμαδίοισιν ἐϋδμήτων ἀπὸ πύργων</p>
        <p><a>12.155</a> βάλλον ἀμυνόμενοι σφῶν τ' αὐτῶν καὶ κλισιάων</p>
        <p><a>12.156</a> νηῶν τ' ὠκυπόρων: νιφάδες δ' ὡς πῖπτον ἔραζε,</p>
        <p><a>12.157</a> ἅς τ' ἄνεμος ζαὴς νέφεα σκιόεντα δονήσας</p>
        <p><a>12.158</a> ταρφειὰς κατέχευεν ἐπὶ χθονὶ πουλυβοτείρῃ:</p>
        <p><a>12.159</a> ὣς τῶν ἐκ χειρῶν βέλεα ῥέον ἠμὲν Ἀχαιῶν</p>
        <p><a>12.160</a> ἠδὲ καὶ ἐκ Τρώων: κόρυθες δ' ἀμφ' αὖον ἀΰτευν</p>
        <p><a>12.161</a> βαλλομένων μυλάκεσσι καὶ ἀσπίδες ὀμφαλόεσσαι.</p>
        <p><a>12.162</a> δή ῥα τότ' ᾤμωξεν καὶ ὣ πεπλήγετο μηρὼ</p>
        <p><a>12.163</a> Ἄσιος Ὑρτακίδης, καὶ ἀλαστήσας ἔπος ηὔδα:</p>
        <p><a>12.164</a> Ζεῦ πάτερ ἦ ῥά νυ καὶ σὺ φιλοψευδὴς ἐτέτυξο</p>
        <p><a>12.165</a> πάγχυ μάλ': οὐ γὰρ ἔγωγ' ἐφάμην ἥρωας Ἀχαιοὺς</p>
        <p><a>12.166</a> σχήσειν ἡμέτερόν γε μένος καὶ χεῖρας ἀάπτους.</p>
        <p><a>12.167</a> οἳ δ', ὥς τε σφῆκες μέσον αἰόλοι ἠὲ μέλισσαι</p>
        <p><a>12.168</a> οἰκία ποιήσωνται ὁδῷ ἔπι παιπαλοέσσῃ,</p>
        <p><a>12.169</a> οὐδ' ἀπολείπουσιν κοῖλον δόμον, ἀλλὰ μένοντες</p>
        <p><a>12.170</a> ἄνδρας θηρητῆρας ἀμύνονται περὶ τέκνων,</p>
        <p><a>12.171</a> ὣς οἵ γ' οὐκ ἐθέλουσι πυλάων καὶ δύ' ἐόντε</p>
        <p><a>12.172</a> χάσσασθαι πρίν γ' ἠὲ κατακτάμεν ἠὲ ἁλῶναι.</p>
        <p><a>12.173</a> ὣς ἔφατ', οὐδὲ Διὸς πεῖθε φρένα ταῦτ' ἀγορεύων:</p>
        <p><a>12.174</a> Ἕκτορι γάρ οἱ θυμὸς ἐβούλετο κῦδος ὀρέξαι.</p>
        <p><a>12.175</a> ἄλλοι δ' ἀμφ' ἄλλῃσι μάχην ἐμάχοντο πύλῃσιν:</p>
        <p><a>12.176</a> ἀργαλέον δέ με ταῦτα θεὸν ὣς πάντ' ἀγορεῦσαι:</p>
        <p><a>12.177</a> πάντῃ γὰρ περὶ τεῖχος ὀρώρει θεσπιδαὲς πῦρ</p>
        <p><a>12.178</a> λάϊνον: Ἀργεῖοι δὲ καὶ ἀχνύμενοί περ ἀνάγκῃ</p>
        <p><a>12.179</a> νηῶν ἠμύνοντο: θεοὶ δ' ἀκαχήατο θυμὸν</p>
        <p><a>12.180</a> πάντες ὅσοι Δαναοῖσι μάχης ἐπιτάρροθοι ἦσαν.</p>
        <p><a>12.181</a> σὺν δ' ἔβαλον Λαπίθαι πόλεμον καὶ δηϊοτῆτα.</p>
        <p><a>12.182</a> ἔνθ' αὖ Πειριθόου υἱὸς κρατερὸς Πολυποίτης</p>
        <p><a>12.183</a> δουρὶ βάλεν Δάμασον κυνέης διὰ χαλκοπαρῄου:</p>
        <p><a>12.184</a> οὐδ' ἄρα χαλκείη κόρυς ἔσχεθεν, ἀλλὰ διὰ πρὸ</p>
        <p><a>12.185</a> αἰχμὴ χαλκείη ῥῆξ' ὀστέον, ἐγκέφαλος δὲ</p>
        <p><a>12.186</a> ἔνδον ἅπας πεπάλακτο: δάμασσε δέ μιν μεμαῶτα:</p>
        <p><a>12.187</a> αὐτὰρ ἔπειτα Πύλωνα καὶ Ὄρμενον ἐξενάριξεν.</p>
        <p><a>12.188</a> υἱὸν δ' Ἀντιμάχοιο Λεοντεὺς ὄζος Ἄρηος</p>
        <p><a>12.189</a> Ἱππόμαχον βάλε δουρὶ κατὰ ζωστῆρα τυχήσας.</p>
        <p><a>12.190</a> αὖτις δ' ἐκ κολεοῖο ἐρυσσάμενος ξίφος ὀξὺ</p>
        <p><a>12.191</a> Ἀντιφάτην μὲν πρῶτον ἐπαΐξας δι' ὁμίλου</p>
        <p><a>12.192</a> πλῆξ' αὐτοσχεδίην: ὃ δ' ἄρ' ὕπτιος οὔδει ἐρείσθη:</p>
        <p><a>12.193</a> αὐτὰρ ἔπειτα Μένωνα καὶ Ἰαμενὸν καὶ Ὀρέστην</p>
        <p><a>12.194</a> πάντας ἐπασσυτέρους πέλασε χθονὶ πουλυβοτείρῃ.</p>
        <p><a>12.195</a> ὄφρ' οἳ τοὺς ἐνάριζον ἀπ' ἔντεα μαρμαίροντα,</p>
        <p><a>12.196</a> τόφρ' οἳ Πουλυδάμαντι καὶ Ἕκτορι κοῦροι ἕποντο,</p>
        <p><a>12.197</a> οἳ πλεῖστοι καὶ ἄριστοι ἔσαν, μέμασαν δὲ μάλιστα</p>
        <p><a>12.198</a> τεῖχός τε ῥήξειν καὶ ἐνιπρήσειν πυρὶ νῆας,</p>
        <p><a>12.199</a> οἵ ῥ' ἔτι μερμήριζον ἐφεσταότες παρὰ τάφρῳ.</p>
        <p><a>12.200</a> ὄρνις γάρ σφιν ἐπῆλθε περησέμεναι μεμαῶσιν</p>
        <p><a>12.201</a> αἰετὸς ὑψιπέτης ἐπ' ἀριστερὰ λαὸν ἐέργων</p>
        <p><a>12.202</a> φοινήεντα δράκοντα φέρων ὀνύχεσσι πέλωρον</p>
        <p><a>12.203</a> ζωὸν ἔτ' ἀσπαίροντα, καὶ οὔ πω λήθετο χάρμης,</p>
        <p><a>12.204</a> κόψε γὰρ αὐτὸν ἔχοντα κατὰ στῆθος παρὰ δειρὴν</p>
        <p><a>12.205</a> ἰδνωθεὶς ὀπίσω: ὃ δ' ἀπὸ ἕθεν ἧκε χαμᾶζε</p>
        <p><a>12.206</a> ἀλγήσας ὀδύνῃσι, μέσῳ δ' ἐνὶ κάββαλ' ὁμίλῳ,</p>
        <p><a>12.207</a> αὐτὸς δὲ κλάγξας πέτετο πνοιῇς ἀνέμοιο.</p>
        <p><a>12.208</a> Τρῶες δ' ἐρρίγησαν ὅπως ἴδον αἰόλον ὄφιν</p>
        <p><a>12.209</a> κείμενον ἐν μέσσοισι Διὸς τέρας αἰγιόχοιο.</p>
        <p><a>12.210</a> δὴ τότε Πουλυδάμας θρασὺν Ἕκτορα εἶπε παραστάς:</p>
        <p><a>12.211</a> Ἕκτορ ἀεὶ μέν πώς μοι ἐπιπλήσσεις ἀγορῇσιν</p>
        <p><a>12.212</a> ἐσθλὰ φραζομένῳ, ἐπεὶ οὐδὲ μὲν οὐδὲ ἔοικε</p>
        <p><a>12.213</a> δῆμον ἐόντα παρὲξ ἀγορευέμεν, οὔτ' ἐνὶ βουλῇ</p>
        <p><a>12.214</a> οὔτέ ποτ' ἐν πολέμῳ, σὸν δὲ κράτος αἰὲν ἀέξειν:</p>
        <p><a>12.215</a> νῦν αὖτ' ἐξερέω ὥς μοι δοκεῖ εἶναι ἄριστα.</p>
        <p><a>12.216</a> μὴ ἴομεν Δαναοῖσι μαχησόμενοι περὶ νηῶν.</p>
        <p><a>12.217</a> ὧδε γὰρ ἐκτελέεσθαι ὀΐομαι, εἰ ἐτεόν γε</p>
        <p><a>12.218</a> Τρωσὶν ὅδ' ὄρνις ἦλθε περησέμεναι μεμαῶσιν</p>
        <p><a>12.219</a> αἰετὸς ὑψιπέτης ἐπ' ἀριστερὰ λαὸν ἐέργων</p>
        <p><a>12.220</a> φοινήεντα δράκοντα φέρων ὀνύχεσσι πέλωρον</p>
        <p><a>12.221</a> ζωόν: ἄφαρ δ' ἀφέηκε πάρος φίλα οἰκί' ἱκέσθαι,</p>
        <p><a>12.222</a> οὐδ' ἐτέλεσσε φέρων δόμεναι τεκέεσσιν ἑοῖσιν.</p>
        <p><a>12.223</a> ὣς ἡμεῖς, εἴ πέρ τε πύλας καὶ τεῖχος Ἀχαιῶν</p>
        <p><a>12.224</a> ῥηξόμεθα σθένεϊ μεγάλῳ, εἴξωσι δ' Ἀχαιοί,</p>
        <p><a>12.225</a> οὐ κόσμῳ παρὰ ναῦφιν ἐλευσόμεθ' αὐτὰ κέλευθα:</p>
        <p><a>12.226</a> πολλοὺς γὰρ Τρώων καταλείψομεν, οὕς κεν Ἀχαιοὶ</p>
        <p><a>12.227</a> χαλκῷ δῃώσωσιν ἀμυνόμενοι περὶ νηῶν.</p>
        <p><a>12.228</a> ὧδέ χ' ὑποκρίναιτο θεοπρόπος, ὃς σάφα θυμῷ</p>
        <p><a>12.229</a> εἰδείη τεράων καί οἱ πειθοίατο λαοί.</p>
        <p><a>12.230</a> τὸν δ' ἄρ' ὑπόδρα ἰδὼν προσέφη κορυθαίολος Ἕκτωρ:</p>
        <p><a>12.231</a> Πουλυδάμα, σὺ μὲν οὐκ ἔτ' ἐμοὶ φίλα ταῦτ' ἀγορεύεις:</p>
        <p><a>12.232</a> οἶσθα καὶ ἄλλον μῦθον ἀμείνονα τοῦδε νοῆσαι.</p>
        <p><a>12.233</a> εἰ δ' ἐτεὸν δὴ τοῦτον ἀπὸ σπουδῆς ἀγορεύεις,</p>
        <p><a>12.234</a> ἐξ ἄρα δή τοι ἔπειτα θεοὶ φρένας ὤλεσαν αὐτοί,</p>
        <p><a>12.235</a> ὃς κέλεαι Ζηνὸς μὲν ἐριγδούποιο λαθέσθαι</p>
        <p><a>12.236</a> βουλέων, ἅς τέ μοι αὐτὸς ὑπέσχετο καὶ κατένευσε:</p>
        <p><a>12.237</a> τύνη δ' οἰωνοῖσι τανυπτερύγεσσι κελεύεις</p>
        <p><a>12.238</a> πείθεσθαι, τῶν οὔ τι μετατρέπομ' οὐδ' ἀλεγίζω</p>
        <p><a>12.239</a> εἴτ' ἐπὶ δεξί' ἴωσι πρὸς ἠῶ τ' ἠέλιόν τε,</p>
        <p><a>12.240</a> εἴτ' ἐπ' ἀριστερὰ τοί γε ποτὶ ζόφον ἠερόεντα.</p>
        <p><a>12.241</a> ἡμεῖς δὲ μεγάλοιο Διὸς πειθώμεθα βουλῇ,</p>
        <p><a>12.242</a> ὃς πᾶσι θνητοῖσι καὶ ἀθανάτοισιν ἀνάσσει.</p>
        <p><a>12.243</a> εἷς οἰωνὸς ἄριστος ἀμύνεσθαι περὶ πάτρης.</p>
        <p><a>12.244</a> τίπτε σὺ δείδοικας πόλεμον καὶ δηϊοτῆτα;</p>
        <p><a>12.245</a> εἴ περ γάρ τ' ἄλλοι γε περὶ κτεινώμεθα πάντες</p>
        <p><a>12.246</a> νηυσὶν ἐπ' Ἀργείων, σοὶ δ' οὐ δέος ἔστ' ἀπολέσθαι:</p>
        <p><a>12.247</a> οὐ γάρ τοι κραδίη μενεδήϊος οὐδὲ μαχήμων.</p>
        <p><a>12.248</a> εἰ δὲ σὺ δηϊοτῆτος ἀφέξεαι, ἠέ τιν' ἄλλον</p>
        <p><a>12.249</a> παρφάμενος ἐπέεσσιν ἀποτρέψεις πολέμοιο,</p>
        <p><a>12.250</a> αὐτίκ' ἐμῷ ὑπὸ δουρὶ τυπεὶς ἀπὸ θυμὸν ὀλέσσεις.</p>
        <p><a>12.251</a> ὣς ἄρα φωνήσας ἡγήσατο, τοὶ δ' ἅμ' ἕποντο</p>
        <p><a>12.252</a> ἠχῇ θεσπεσίῃ: ἐπὶ δὲ Ζεὺς τερπικέραυνος</p>
        <p><a>12.253</a> ὦρσεν ἀπ' Ἰδαίων ὀρέων ἀνέμοιο θύελλαν,</p>
        <p><a>12.254</a> ἥ ῥ' ἰθὺς νηῶν κονίην φέρεν: αὐτὰρ Ἀχαιῶν</p>
        <p><a>12.255</a> θέλγε νόον, Τρωσὶν δὲ καὶ Ἕκτορι κῦδος ὄπαζε.</p>
        <p><a>12.256</a> τοῦ περ δὴ τεράεσσι πεποιθότες ἠδὲ βίηφι</p>
        <p><a>12.257</a> ῥήγνυσθαι μέγα τεῖχος Ἀχαιῶν πειρήτιζον.</p>
        <p><a>12.258</a> κρόσσας μὲν πύργων ἔρυον, καὶ ἔρειπον ἐπάλξεις,</p>
        <p><a>12.259</a> στήλας τε προβλῆτας ἐμόχλεον, ἃς ἄρ' Ἀχαιοὶ</p>
        <p><a>12.260</a> πρώτας ἐν γαίῃ θέσαν ἔμμεναι ἔχματα πύργων.</p>
        <p><a>12.261</a> τὰς οἵ γ' αὐέρυον, ἔλποντο δὲ τεῖχος Ἀχαιῶν</p>
        <p><a>12.262</a> ῥήξειν: οὐδέ νύ πω Δαναοὶ χάζοντο κελεύθου,</p>
        <p><a>12.263</a> ἀλλ' οἵ γε ῥινοῖσι βοῶν φράξαντες ἐπάλξεις</p>
        <p><a>12.264</a> βάλλον ἀπ' αὐτάων δηΐους ὑπὸ τεῖχος ἰόντας.</p>
        <p><a>12.265</a> ἀμφοτέρω δ' Αἴαντε κελευτιόωντ' ἐπὶ πύργων</p>
        <p><a>12.266</a> πάντοσε φοιτήτην μένος ὀτρύνοντες Ἀχαιῶν.</p>
        <p><a>12.267</a> ἄλλον μειλιχίοις, ἄλλον στερεοῖς ἐπέεσσι</p>
        <p><a>12.268</a> νείκεον, ὅν τινα πάγχυ μάχης μεθιέντα ἴδοιεν:</p>
        <p><a>12.269</a> ὦ φίλοι Ἀργείων ὅς τ' ἔξοχος ὅς τε μεσήεις</p>
        <p><a>12.270</a> ὅς τε χερειότερος, ἐπεὶ οὔ πω πάντες ὁμοῖοι</p>
        <p><a>12.271</a> ἀνέρες ἐν πολέμῳ, νῦν ἔπλετο ἔργον ἅπασι:</p>
        <p><a>12.272</a> καὶ δ' αὐτοὶ τόδε που γιγνώσκετε. μή τις ὀπίσσω</p>
        <p><a>12.273</a> τετράφθω ποτὶ νῆας ὁμοκλητῆρος ἀκούσας,</p>
        <p><a>12.274</a> ἀλλὰ πρόσω ἵεσθε καὶ ἀλλήλοισι κέλεσθε,</p>
        <p><a>12.275</a> αἴ κε Ζεὺς δώῃσιν Ὀλύμπιος ἀστεροπητὴς</p>
        <p><a>12.276</a> νεῖκος ἀπωσαμένους δηΐους προτὶ ἄστυ δίεσθαι.</p>
        <p><a>12.277</a> ὣς τώ γε προβοῶντε μάχην ὄτρυνον Ἀχαιῶν.</p>
        <p><a>12.278</a> τῶν δ', ὥς τε νιφάδες χιόνος πίπτωσι θαμειαὶ</p>
        <p><a>12.279</a> ἤματι χειμερίῳ, ὅτε τ' ὤρετο μητίετα Ζεὺς</p>
        <p><a>12.280</a> νιφέμεν ἀνθρώποισι πιφαυσκόμενος τὰ ἃ κῆλα:</p>
        <p><a>12.281</a> κοιμήσας δ' ἀνέμους χέει ἔμπεδον, ὄφρα καλύψῃ</p>
        <p><a>12.282</a> ὑψηλῶν ὀρέων κορυφὰς καὶ πρώονας ἄκρους</p>
        <p><a>12.283</a> καὶ πεδία λωτοῦντα καὶ ἀνδρῶν πίονα ἔργα,</p>
        <p><a>12.284</a> καί τ' ἐφ' ἁλὸς πολιῆς κέχυται λιμέσιν τε καὶ ἀκταῖς,</p>
        <p><a>12.285</a> κῦμα δέ μιν προσπλάζον ἐρύκεται: ἄλλά τε πάντα</p>
        <p><a>12.286</a> εἴλυται καθύπερθ', ὅτ' ἐπιβρίσῃ Διὸς ὄμβρος:</p>
        <p><a>12.287</a> ὣς τῶν ἀμφοτέρωσε λίθοι πωτῶντο θαμειαί,</p>
        <p><a>12.288</a> αἱ μὲν ἄρ' ἐς Τρῶας, αἱ δ' ἐκ Τρώων ἐς Ἀχαιούς,</p>
        <p><a>12.289</a> βαλλομένων: τὸ δὲ τεῖχος ὕπερ πᾶν δοῦπος ὀρώρει.</p>
        <p><a>12.290</a> οὐδ' ἄν πω τότε γε Τρῶες καὶ φαίδιμος Ἕκτωρ</p>
        <p><a>12.291</a> τείχεος ἐρρήξαντο πύλας καὶ μακρὸν ὀχῆα,</p>
        <p><a>12.292</a> εἰ μὴ ἄρ' υἱὸν ἑὸν Σαρπηδόνα μητίετα Ζεὺς</p>
        <p><a>12.293</a> ὦρσεν ἐπ' Ἀργείοισι λέονθ' ὣς βουσὶν ἕλιξιν.</p>
        <p><a>12.294</a> αὐτίκα δ' ἀσπίδα μὲν πρόσθ' ἔσχετο πάντοσ' ἐΐσην</p>
        <p><a>12.295</a> καλὴν χαλκείην ἐξήλατον, ἣν ἄρα χαλκεὺς</p>
        <p><a>12.296</a> ἤλασεν, ἔντοσθεν δὲ βοείας ῥάψε θαμειὰς</p>
        <p><a>12.297</a> χρυσείῃς ῥάβδοισι διηνεκέσιν περὶ κύκλον.</p>
        <p><a>12.298</a> τὴν ἄρ' ὅ γε πρόσθε σχόμενος δύο δοῦρε τινάσσων</p>
        <p><a>12.299</a> βῆ ῥ' ἴμεν ὥς τε λέων ὀρεσίτροφος, ὅς τ' ἐπιδευὴς</p>
        <p><a>12.300</a> δηρὸν ἔῃ κρειῶν, κέλεται δέ ἑ θυμὸς ἀγήνωρ</p>
        <p><a>12.301</a> μήλων πειρήσοντα καὶ ἐς πυκινὸν δόμον ἐλθεῖν:</p>
        <p><a>12.302</a> εἴ περ γάρ χ' εὕρῃσι παρ' αὐτόφι βώτορας ἄνδρας</p>
        <p><a>12.303</a> σὺν κυσὶ καὶ δούρεσσι φυλάσσοντας περὶ μῆλα,</p>
        <p><a>12.304</a> οὔ ῥά τ' ἀπείρητος μέμονε σταθμοῖο δίεσθαι,</p>
        <p><a>12.305</a> ἀλλ' ὅ γ' ἄρ' ἢ ἥρπαξε μετάλμενος, ἠὲ καὶ αὐτὸς</p>
        <p><a>12.306</a> ἔβλητ' ἐν πρώτοισι θοῆς ἀπὸ χειρὸς ἄκοντι:</p>
        <p><a>12.307</a> ὥς ῥα τότ' ἀντίθεον Σαρπηδόνα θυμὸς ἀνῆκε</p>
        <p><a>12.308</a> τεῖχος ἐπαΐξαι διά τε ῥήξασθαι ἐπάλξεις.</p>
        <p><a>12.309</a> αὐτίκα δὲ Γλαῦκον προσέφη παῖδ' Ἱππολόχοιο:</p>
        <p><a>12.310</a> Γλαῦκε τί ἢ δὴ νῶϊ τετιμήμεσθα μάλιστα</p>
        <p><a>12.311</a> ἕδρῃ τε κρέασίν τε ἰδὲ πλείοις δεπάεσσιν</p>
        <p><a>12.312</a> ἐν Λυκίῃ, πάντες δὲ θεοὺς ὣς εἰσορόωσι,</p>
        <p><a>12.313</a> καὶ τέμενος νεμόμεσθα μέγα Ξάνθοιο παρ' ὄχθας</p>
        <p><a>12.314</a> καλὸν φυταλιῆς καὶ ἀρούρης πυροφόροιο;</p>
        <p><a>12.315</a> τὼ νῦν χρὴ Λυκίοισι μέτα πρώτοισιν ἐόντας</p>
        <p><a>12.316</a> ἑστάμεν ἠδὲ μάχης καυστείρης ἀντιβολῆσαι,</p>
        <p><a>12.317</a> ὄφρά τις ὧδ' εἴπῃ Λυκίων πύκα θωρηκτάων:</p>
        <p><a>12.318</a> οὐ μὰν ἀκλεέες Λυκίην κάτα κοιρανέουσιν</p>
        <p><a>12.319</a> ἡμέτεροι βασιλῆες, ἔδουσί τε πίονα μῆλα</p>
        <p><a>12.320</a> οἶνόν τ' ἔξαιτον μελιηδέα: ἀλλ' ἄρα καὶ ἲς</p>
        <p><a>12.321</a> ἐσθλή, ἐπεὶ Λυκίοισι μέτα πρώτοισι μάχονται.</p>
        <p><a>12.322</a> ὦ πέπον εἰ μὲν γὰρ πόλεμον περὶ τόνδε φυγόντε</p>
        <p><a>12.323</a> αἰεὶ δὴ μέλλοιμεν ἀγήρω τ' ἀθανάτω τε</p>
        <p><a>12.324</a> ἔσσεσθ', οὔτέ κεν αὐτὸς ἐνὶ πρώτοισι μαχοίμην</p>
        <p><a>12.325</a> οὔτέ κε σὲ στέλλοιμι μάχην ἐς κυδιάνειραν:</p>
        <p><a>12.326</a> νῦν δ' ἔμπης γὰρ κῆρες ἐφεστᾶσιν θανάτοιο</p>
        <p><a>12.327</a> μυρίαι, ἃς οὐκ ἔστι φυγεῖν βροτὸν οὐδ' ὑπαλύξαι,</p>
        <p><a>12.328</a> ἴομεν ἠέ τῳ εὖχος ὀρέξομεν ἠέ τις ἡμῖν.</p>
        <p><a>12.329</a> ὣς ἔφατ', οὐδὲ Γλαῦκος ἀπετράπετ' οὐδ' ἀπίθησε:</p>
        <p><a>12.330</a> τὼ δ' ἰθὺς βήτην Λυκίων μέγα ἔθνος ἄγοντε.</p>
        <p><a>12.331</a> τοὺς δὲ ἰδὼν ῥίγησ' υἱὸς Πετεῶο Μενεσθεύς:</p>
        <p><a>12.332</a> τοῦ γὰρ δὴ πρὸς πύργον ἴσαν κακότητα φέροντες.</p>
        <p><a>12.333</a> πάπτηνεν δ' ἀνὰ πύργον Ἀχαιῶν εἴ τιν' ἴδοιτο</p>
        <p><a>12.334</a> ἡγεμόνων, ὅς τίς οἱ ἀρὴν ἑτάροισιν ἀμύναι:</p>
        <p><a>12.335</a> ἐς δ' ἐνόησ' Αἴαντε δύω πολέμου ἀκορήτω</p>
        <p><a>12.336</a> ἑσταότας, Τεῦκρόν τε νέον κλισίηθεν ἰόντα</p>
        <p><a>12.337</a> ἐγγύθεν: ἀλλ' οὔ πώς οἱ ἔην βώσαντι γεγωνεῖν:</p>
        <p><a>12.338</a> τόσσος γὰρ κτύπος ἦεν, ἀϋτὴ δ' οὐρανὸν ἷκε,</p>
        <p><a>12.339</a> βαλλομένων σακέων τε καὶ ἱπποκόμων τρυφαλειῶν</p>
        <p><a>12.340</a> καὶ πυλέων: πᾶσαι γὰρ ἐπώχατο, τοὶ δὲ κατ' αὐτὰς</p>
        <p><a>12.341</a> ἱστάμενοι πειρῶντο βίῃ ῥήξαντες ἐσελθεῖν.</p>
        <p><a>12.342</a> αἶψα δ' ἐπ' Αἴαντα προΐει κήρυκα Θοώτην:</p>
        <p><a>12.343</a> ἔρχεο δῖε Θοῶτα, θέων Αἴαντα κάλεσσον,</p>
        <p><a>12.344</a> ἀμφοτέρω μὲν μᾶλλον: ὃ γάρ κ' ὄχ' ἄριστον ἁπάντων</p>
        <p><a>12.345</a> εἴη, ἐπεὶ τάχα τῇδε τετεύξεται αἰπὺς ὄλεθρος.</p>
        <p><a>12.346</a> ὧδε γὰρ ἔβρισαν Λυκίων ἀγοί, οἳ τὸ πάρος περ</p>
        <p><a>12.347</a> ζαχρηεῖς τελέθουσι κατὰ κρατερὰς ὑσμίνας.</p>
        <p><a>12.348</a> εἰ δέ σφιν καὶ κεῖθι πόνος καὶ νεῖκος ὄρωρεν,</p>
        <p><a>12.349</a> ἀλλά περ οἶος ἴτω Τελαμώνιος ἄλκιμος Αἴας,</p>
        <p><a>12.350</a> καί οἱ Τεῦκρος ἅμα σπέσθω τόξων ἐῢ εἰδώς.</p>
        <p><a>12.351</a> ὣς ἔφατ', οὐδ' ἄρα οἱ κῆρυξ ἀπίθησεν ἀκούσας,</p>
        <p><a>12.352</a> βῆ δὲ θέειν παρὰ τεῖχος Ἀχαιῶν χαλκοχιτώνων,</p>
        <p><a>12.353</a> στῆ δὲ παρ' Αἰάντεσσι κιών, εἶθαρ δὲ προσηύδα:</p>
        <p><a>12.354</a> Αἴαντ' Ἀργείων ἡγήτορε χαλκοχιτώνων</p>
        <p><a>12.355</a> ἠνώγει Πετεῶο διοτρεφέος φίλος υἱὸς</p>
        <p><a>12.356</a> κεῖσ' ἴμεν, ὄφρα πόνοιο μίνυνθά περ ἀντιάσητον</p>
        <p><a>12.357</a> ἀμφοτέρω μὲν μᾶλλον: ὃ γάρ κ' ὄχ' ἄριστον ἁπάντων</p>
        <p><a>12.358</a> εἴη, ἐπεὶ τάχα κεῖθι τετεύξεται αἰπὺς ὄλεθρος:</p>
        <p><a>12.359</a> ὧδε γὰρ ἔβρισαν Λυκίων ἀγοί, οἳ τὸ πάρος περ</p>
        <p><a>12.360</a> ζαχρηεῖς τελέθουσι κατὰ κρατερὰς ὑσμίνας.</p>
        <p><a>12.361</a> εἰ δὲ καὶ ἐνθάδε περ πόλεμος καὶ νεῖκος ὄρωρεν,</p>
        <p><a>12.362</a> ἀλλά περ οἶος ἴτω Τελαμώνιος ἄλκιμος Αἴας,</p>
        <p><a>12.363</a> καί οἱ Τεῦκρος ἅμα σπέσθω τόξων ἐῢ εἰδώς.</p>
        <p><a>12.364</a> ὣς ἔφατ', οὐδ' ἀπίθησε μέγας Τελαμώνιος Αἴας.</p>
        <p><a>12.365</a> αὐτίκ' Ὀϊλιάδην ἔπεα πτερόεντα προσηύδα:</p>
        <p><a>12.366</a> Αἶαν σφῶϊ μὲν αὖθι, σὺ καὶ κρατερὸς Λυκομήδης,</p>
        <p><a>12.367</a> ἑσταότες Δαναοὺς ὀτρύνετον ἶφι μάχεσθαι:</p>
        <p><a>12.368</a> αὐτὰρ ἐγὼ κεῖσ' εἶμι καὶ ἀντιόω πολέμοιο:</p>
        <p><a>12.369</a> αἶψα δ' ἐλεύσομαι αὖτις, ἐπὴν εὖ τοῖς ἐπαμύνω.</p>
        <p><a>12.370</a> ὣς ἄρα φωνήσας ἀπέβη Τελαμώνιος Αἴας,</p>
        <p><a>12.371</a> καί οἱ Τεῦκρος ἅμ' ᾖε κασίγνητος καὶ ὄπατρος:</p>
        <p><a>12.372</a> τοῖς δ' ἅμα Πανδίων Τεύκρου φέρε καμπύλα τόξα.</p>
        <p><a>12.373</a> εὖτε Μενεσθῆος μεγαθύμου πύργον ἵκοντο</p>
        <p><a>12.374</a> τείχεος ἐντὸς ἰόντες, ἐπειγομένοισι δ' ἵκοντο,</p>
        <p><a>12.375</a> οἳ δ' ἐπ' ἐπάλξεις βαῖνον ἐρεμνῇ λαίλαπι ἶσοι</p>
        <p><a>12.376</a> ἴφθιμοι Λυκίων ἡγήτορες ἠδὲ μέδοντες:</p>
        <p><a>12.377</a> σὺν δ' ἐβάλοντο μάχεσθαι ἐναντίον, ὦρτο δ' ἀϋτή.</p>
        <p><a>12.378</a> Αἴας δὲ πρῶτος Τελαμώνιος ἄνδρα κατέκτα</p>
        <p><a>12.379</a> Σαρπήδοντος ἑταῖρον Ἐπικλῆα μεγάθυμον</p>
        <p><a>12.380</a> μαρμάρῳ ὀκριόεντι βαλών, ὅ ῥα τείχεος ἐντὸς</p>
        <p><a>12.381</a> κεῖτο μέγας παρ' ἔπαλξιν ὑπέρτατος: οὐδέ κέ μιν ῥέα</p>
        <p><a>12.382</a> χείρεσσ' ἀμφοτέρῃς ἔχοι ἀνὴρ οὐδὲ μάλ' ἡβῶν,</p>
        <p><a>12.383</a> οἷοι νῦν βροτοί εἰσ': ὃ δ' ἄρ' ὑψόθεν ἔμβαλ' ἀείρας,</p>
        <p><a>12.384</a> θλάσσε δὲ τετράφαλον κυνέην, σὺν δ' ὀστέ' ἄραξε</p>
        <p><a>12.385</a> πάντ' ἄμυδις κεφαλῆς: ὃ δ' ἄρ' ἀρνευτῆρι ἐοικὼς</p>
        <p><a>12.386</a> κάππεσ' ἀφ' ὑψηλοῦ πύργου, λίπε δ' ὀστέα θυμός.</p>
        <p><a>12.387</a> Τεῦκρος δὲ Γλαῦκον κρατερὸν παῖδ' Ἱππολόχοιο</p>
        <p><a>12.388</a> ἰῷ ἐπεσσύμενον βάλε τείχεος ὑψηλοῖο,</p>
        <p><a>12.389</a> ᾗ ῥ' ἴδε γυμνωθέντα βραχίονα, παῦσε δὲ χάρμης.</p>
        <p><a>12.390</a> ἂψ δ' ἀπὸ τείχεος ἆλτο λαθών, ἵνα μή τις Ἀχαιῶν</p>
        <p><a>12.391</a> βλήμενον ἀθρήσειε καὶ εὐχετόῳτ' ἐπέεσσι.</p>
        <p><a>12.392</a> Σαρπήδοντι δ' ἄχος γένετο Γλαύκου ἀπιόντος</p>
        <p><a>12.393</a> αὐτίκ' ἐπεί τ' ἐνόησεν: ὅμως δ' οὐ λήθετο χάρμης,</p>
        <p><a>12.394</a> ἀλλ' ὅ γε Θεστορίδην Ἀλκμάονα δουρὶ τυχήσας</p>
        <p><a>12.395</a> νύξ', ἐκ δ' ἔσπασεν ἔγχος: ὃ δ' ἑσπόμενος πέσε δουρὶ</p>
        <p><a>12.396</a> πρηνής, ἀμφὶ δέ οἱ βράχε τεύχεα ποικίλα χαλκῷ,</p>
        <p><a>12.397</a> Σαρπηδὼν δ' ἄρ' ἔπαλξιν ἑλὼν χερσὶ στιβαρῇσιν</p>
        <p><a>12.398</a> ἕλχ', ἣ δ' ἕσπετο πᾶσα διαμπερές, αὐτὰρ ὕπερθε</p>
        <p><a>12.399</a> τεῖχος ἐγυμνώθη, πολέεσσι δὲ θῆκε κέλευθον.</p>
        <p><a>12.400</a> τὸν δ' Αἴας καὶ Τεῦκρος ὁμαρτήσανθ' ὃ μὲν ἰῷ</p>
        <p><a>12.401</a> βεβλήκει τελαμῶνα περὶ στήθεσσι φαεινὸν</p>
        <p><a>12.402</a> ἀσπίδος ἀμφιβρότης: ἀλλὰ Ζεὺς κῆρας ἄμυνε</p>
        <p><a>12.403</a> παιδὸς ἑοῦ, μὴ νηυσὶν ἔπι πρύμνῃσι δαμείη:</p>
        <p><a>12.404</a> Αἴας δ' ἀσπίδα νύξεν ἐπάλμενος, οὐδὲ διὰ πρὸ</p>
        <p><a>12.405</a> ἤλυθεν ἐγχείη, στυφέλιξε δέ μιν μεμαῶτα.</p>
        <p><a>12.406</a> χώρησεν δ' ἄρα τυτθὸν ἐπάλξιος: οὐδ' ὅ γε πάμπαν</p>
        <p><a>12.407</a> χάζετ', ἐπεί οἱ θυμὸς ἐέλπετο κῦδος ἀρέσθαι.</p>
        <p><a>12.408</a> κέκλετο δ' ἀντιθέοισιν ἑλιξάμενος Λυκίοισιν:</p>
        <p><a>12.409</a> ὦ Λύκιοι τί τ' ἄρ' ὧδε μεθίετε θούριδος ἀλκῆς;</p>
        <p><a>12.410</a> ἀργαλέον δέ μοί ἐστι καὶ ἰφθίμῳ περ ἐόντι</p>
        <p><a>12.411</a> μούνῳ ῥηξαμένῳ θέσθαι παρὰ νηυσὶ κέλευθον:</p>
        <p><a>12.412</a> ἀλλ' ἐφομαρτεῖτε: πλεόνων δέ τι ἔργον ἄμεινον.</p>
        <p><a>12.413</a> ὣς ἔφαθ', οἳ δὲ ἄνακτος ὑποδείσαντες ὁμοκλὴν</p>
        <p><a>12.414</a> μᾶλλον ἐπέβρισαν βουληφόρον ἀμφὶ ἄνακτα.</p>
        <p><a>12.415</a> Ἀργεῖοι δ' ἑτέρωθεν ἐκαρτύναντο φάλαγγας</p>
        <p><a>12.416</a> τείχεος ἔντοσθεν, μέγα δέ σφισι φαίνετο ἔργον:</p>
        <p><a>12.417</a> οὔτε γὰρ ἴφθιμοι Λύκιοι Δαναῶν ἐδύναντο</p>
        <p><a>12.418</a> τεῖχος ῥηξάμενοι θέσθαι παρὰ νηυσὶ κέλευθον,</p>
        <p><a>12.419</a> οὔτέ ποτ' αἰχμηταὶ Δαναοὶ Λυκίους ἐδύναντο</p>
        <p><a>12.420</a> τείχεος ἂψ ὤσασθαι, ἐπεὶ τὰ πρῶτα πέλασθεν.</p>
        <p><a>12.421</a> ἀλλ' ὥς τ' ἀμφ' οὔροισι δύ' ἀνέρε δηριάασθον</p>
        <p><a>12.422</a> μέτρ' ἐν χερσὶν ἔχοντες ἐπιξύνῳ ἐν ἀρούρῃ,</p>
        <p><a>12.423</a> ὥ τ' ὀλίγῳ ἐνὶ χώρῳ ἐρίζητον περὶ ἴσης,</p>
        <p><a>12.424</a> ὣς ἄρα τοὺς διέεργον ἐπάλξιες: οἳ δ' ὑπὲρ αὐτέων</p>
        <p><a>12.425</a> δῄουν ἀλλήλων ἀμφὶ στήθεσσι βοείας</p>
        <p><a>12.426</a> ἀσπίδας εὐκύκλους λαισήϊά τε πτερόεντα.</p>
        <p><a>12.427</a> πολλοὶ δ' οὐτάζοντο κατὰ χρόα νηλέϊ χαλκῷ,</p>
        <p><a>12.428</a> ἠμὲν ὅτεῳ στρεφθέντι μετάφρενα γυμνωθείη</p>
        <p><a>12.429</a> μαρναμένων, πολλοὶ δὲ διαμπερὲς ἀσπίδος αὐτῆς.</p>
        <p><a>12.430</a> πάντῃ δὴ πύργοι καὶ ἐπάλξιες αἵματι φωτῶν</p>
        <p><a>12.431</a> ἐρράδατ' ἀμφοτέρωθεν ἀπὸ Τρώων καὶ Ἀχαιῶν.</p>
        <p><a>12.432</a> ἀλλ' οὐδ' ὧς ἐδύναντο φόβον ποιῆσαι Ἀχαιῶν,</p>
        <p><a>12.433</a> ἀλλ' ἔχον ὥς τε τάλαντα γυνὴ χερνῆτις ἀληθής,</p>
        <p><a>12.434</a> ἥ τε σταθμὸν ἔχουσα καὶ εἴριον ἀμφὶς ἀνέλκει</p>
        <p><a>12.435</a> ἰσάζουσ', ἵνα παισὶν ἀεικέα μισθὸν ἄρηται:</p>
        <p><a>12.436</a> ὣς μὲν τῶν ἐπὶ ἶσα μάχη τέτατο πτόλεμός τε,</p>
        <p><a>12.437</a> πρίν γ' ὅτε δὴ Ζεὺς κῦδος ὑπέρτερον Ἕκτορι δῶκε</p>
        <p><a>12.438</a> Πριαμίδῃ, ὃς πρῶτος ἐσήλατο τεῖχος Ἀχαιῶν.</p>
        <p><a>12.439</a> ἤϋσεν δὲ διαπρύσιον Τρώεσσι γεγωνώς:</p>
        <p><a>12.440</a> ὄρνυσθ' ἱππόδαμοι Τρῶες, ῥήγνυσθε δὲ τεῖχος</p>
        <p><a>12.441</a> Ἀργείων καὶ νηυσὶν ἐνίετε θεσπιδαὲς πῦρ.</p>
        <p><a>12.442</a> ὣς φάτ' ἐποτρύνων, οἳ δ' οὔασι πάντες ἄκουον,</p>
        <p><a>12.443</a> ἴθυσαν δ' ἐπὶ τεῖχος ἀολλέες: οἳ μὲν ἔπειτα</p>
        <p><a>12.444</a> κροσσάων ἐπέβαινον ἀκαχμένα δούρατ' ἔχοντες,</p>
        <p><a>12.445</a> Ἕκτωρ δ' ἁρπάξας λᾶαν φέρεν, ὅς ῥα πυλάων</p>
        <p><a>12.446</a> ἑστήκει πρόσθε πρυμνὸς παχύς, αὐτὰρ ὕπερθεν</p>
        <p><a>12.447</a> ὀξὺς ἔην: τὸν δ' οὔ κε δύ' ἀνέρε δήμου ἀρίστω</p>
        <p><a>12.448</a> ῥηϊδίως ἐπ' ἄμαξαν ἀπ' οὔδεος ὀχλίσσειαν,</p>
        <p><a>12.449</a> οἷοι νῦν βροτοί εἰσ': ὃ δέ μιν ῥέα πάλλε καὶ οἶος.</p>
        <p><a>12.450</a> τόν οἱ ἐλαφρὸν ἔθηκε Κρόνου πάϊς ἀγκυλομήτεω.</p>
        <p><a>12.451</a> ὡς δ' ὅτε ποιμὴν ῥεῖα φέρει πόκον ἄρσενος οἰὸς</p>
        <p><a>12.452</a> χειρὶ λαβὼν ἑτέρῃ, ὀλίγον τέ μιν ἄχθος ἐπείγει,</p>
        <p><a>12.453</a> ὣς Ἕκτωρ ἰθὺς σανίδων φέρε λᾶαν ἀείρας,</p>
        <p><a>12.454</a> αἵ ῥα πύλας εἴρυντο πύκα στιβαρῶς ἀραρυίας</p>
        <p><a>12.455</a> δικλίδας ὑψηλάς: δοιοὶ δ' ἔντοσθεν ὀχῆες</p>
        <p><a>12.456</a> εἶχον ἐπημοιβοί, μία δὲ κληῒς ἐπαρήρει.</p>
        <p><a>12.457</a> στῆ δὲ μάλ' ἐγγὺς ἰών, καὶ ἐρεισάμενος βάλε μέσσας</p>
        <p><a>12.458</a> εὖ διαβάς, ἵνα μή οἱ ἀφαυρότερον βέλος εἴη,</p>
        <p><a>12.459</a> ῥῆξε δ' ἀπ' ἀμφοτέρους θαιρούς: πέσε δὲ λίθος εἴσω</p>
        <p><a>12.460</a> βριθοσύνῃ, μέγα δ' ἀμφὶ πύλαι μύκον, οὐδ' ἄρ' ὀχῆες</p>
        <p><a>12.461</a> ἐσχεθέτην, σανίδες δὲ διέτμαγεν ἄλλυδις ἄλλη</p>
        <p><a>12.462</a> λᾶος ὑπὸ ῥιπῆς: ὃ δ' ἄρ' ἔσθορε φαίδιμος Ἕκτωρ</p>
        <p><a>12.463</a> νυκτὶ θοῇ ἀτάλαντος ὑπώπια: λάμπε δὲ χαλκῷ</p>
        <p><a>12.464</a> σμερδαλέῳ, τὸν ἕεστο περὶ χροΐ, δοιὰ δὲ χερσὶ</p>
        <p><a>12.465</a> δοῦρ' ἔχεν: οὔ κέν τίς μιν ἐρύκακεν ἀντιβολήσας</p>
        <p><a>12.466</a> νόσφι θεῶν ὅτ' ἐσᾶλτο πύλας: πυρὶ δ' ὄσσε δεδήει.</p>
        <p><a>12.467</a> κέκλετο δὲ Τρώεσσιν ἑλιξάμενος καθ' ὅμιλον</p>
        <p><a>12.468</a> τεῖχος ὑπερβαίνειν: τοὶ δ' ὀτρύνοντι πίθοντο.</p>
        <p><a>12.469</a> αὐτίκα δ' οἳ μὲν τεῖχος ὑπέρβασαν, οἳ δὲ κατ' αὐτὰς</p>
        <p><a>12.470</a> ποιητὰς ἐσέχυντο πύλας: Δαναοὶ δὲ φόβηθεν</p>
        <p><a>12.471</a> νῆας ἀνὰ γλαφυράς, ὅμαδος δ' ἀλίαστος ἐτύχθη.</p>
    </div>
    <div class="bk">
        <h4 class="latin">Book 13</h4>
        <p><a>13.1</a> Ζεὺς δ' ἐπεὶ οὖν Τρῶάς τε καὶ Ἕκτορα νηυσὶ πέλασσε,</p>
        <p><a>13.2</a> τοὺς μὲν ἔα παρὰ τῇσι πόνον τ' ἐχέμεν καὶ ὀϊζὺν</p>
        <p><a>13.3</a> νωλεμέως, αὐτὸς δὲ πάλιν τρέπεν ὄσσε φαεινὼ</p>
        <p><a>13.4</a> νόσφιν ἐφ' ἱπποπόλων Θρῃκῶν καθορώμενος αἶαν</p>
        <p><a>13.5</a> Μυσῶν τ' ἀγχεμάχων καὶ ἀγαυῶν ἱππημολγῶν</p>
        <p><a>13.6</a> γλακτοφάγων Ἀβίων τε δικαιοτάτων ἀνθρώπων.</p>
        <p><a>13.7</a> ἐς Τροίην δ' οὐ πάμπαν ἔτι τρέπεν ὄσσε φαεινώ:</p>
        <p><a>13.8</a> οὐ γὰρ ὅ γ' ἀθανάτων τινα ἔλπετο ὃν κατὰ θυμὸν</p>
        <p><a>13.9</a> ἐλθόντ' ἢ Τρώεσσιν ἀρηξέμεν ἢ Δαναοῖσιν.</p>
        <p><a>13.10</a> οὐδ' ἀλαοσκοπιὴν εἶχε κρείων ἐνοσίχθων:</p>
        <p><a>13.11</a> καὶ γὰρ ὃ θαυμάζων ἧστο πτόλεμόν τε μάχην τε</p>
        <p><a>13.12</a> ὑψοῦ ἐπ' ἀκροτάτης κορυφῆς Σάμου ὑληέσσης</p>
        <p><a>13.13</a> Θρηϊκίης: ἔνθεν γὰρ ἐφαίνετο πᾶσα μὲν Ἴδη,</p>
        <p><a>13.14</a> φαίνετο δὲ Πριάμοιο πόλις καὶ νῆες Ἀχαιῶν.</p>
        <p><a>13.15</a> ἔνθ' ἄρ' ὅ γ' ἐξ ἁλὸς ἕζετ' ἰών, ἐλέαιρε δ' Ἀχαιοὺς</p>
        <p><a>13.16</a> Τρωσὶν δαμναμένους, Διὶ δὲ κρατερῶς ἐνεμέσσα.</p>
        <p><a>13.17</a> αὐτίκα δ' ἐξ ὄρεος κατεβήσετο παιπαλόεντος</p>
        <p><a>13.18</a> κραιπνὰ ποσὶ προβιβάς: τρέμε δ' οὔρεα μακρὰ καὶ ὕλη</p>
        <p><a>13.19</a> ποσσὶν ὑπ' ἀθανάτοισι Ποσειδάωνος ἰόντος.</p>
        <p><a>13.20</a> τρὶς μὲν ὀρέξατ' ἰών, τὸ δὲ τέτρατον ἵκετο τέκμωρ</p>
        <p><a>13.21</a> Αἰγάς, ἔνθα δέ οἱ κλυτὰ δώματα βένθεσι λίμνης</p>
        <p><a>13.22</a> χρύσεα μαρμαίροντα τετεύχαται ἄφθιτα αἰεί.</p>
        <p><a>13.23</a> ἔνθ' ἐλθὼν ὑπ' ὄχεσφι τιτύσκετο χαλκόποδ' ἵππω</p>
        <p><a>13.24</a> ὠκυπέτα χρυσέῃσιν ἐθείρῃσιν κομόωντε,</p>
        <p><a>13.25</a> χρυσὸν δ' αὐτὸς ἔδυνε περὶ χροΐ, γέντο δ' ἱμάσθλην</p>
        <p><a>13.26</a> χρυσείην εὔτυκτον, ἑοῦ δ' ἐπεβήσετο δίφρου,</p>
        <p><a>13.27</a> βῆ δ' ἐλάαν ἐπὶ κύματ': ἄταλλε δὲ κήτε' ὑπ' αὐτοῦ</p>
        <p><a>13.28</a> πάντοθεν ἐκ κευθμῶν, οὐδ' ἠγνοίησεν ἄνακτα:</p>
        <p><a>13.29</a> γηθοσύνῃ δὲ θάλασσα διίστατο: τοὶ δὲ πέτοντο</p>
        <p><a>13.30</a> ῥίμφα μάλ', οὐδ' ὑπένερθε διαίνετο χάλκεος ἄξων:</p>
        <p><a>13.31</a> τὸν δ' ἐς Ἀχαιῶν νῆας ἐΰσκαρθμοι φέρον ἵπποι.</p>
        <p><a>13.32</a> ἔστι δέ τι σπέος εὐρὺ βαθείης βένθεσι λίμνης</p>
        <p><a>13.33</a> μεσσηγὺς Τενέδοιο καὶ Ἴμβρου παιπαλοέσσης:</p>
        <p><a>13.34</a> ἔνθ' ἵππους ἔστησε Ποσειδάων ἐνοσίχθων</p>
        <p><a>13.35</a> λύσας ἐξ ὀχέων, παρὰ δ' ἀμβρόσιον βάλεν εἶδαρ</p>
        <p><a>13.36</a> ἔδμεναι: ἀμφὶ δὲ ποσσὶ πέδας ἔβαλε χρυσείας</p>
        <p><a>13.37</a> ἀρρήκτους ἀλύτους, ὄφρ' ἔμπεδον αὖθι μένοιεν</p>
        <p><a>13.38</a> νοστήσαντα ἄνακτα: ὃ δ' ἐς στρατὸν ᾤχετ' Ἀχαιῶν.</p>
        <p><a>13.39</a> Τρῶες δὲ φλογὶ ἶσοι ἀολλέες ἠὲ θυέλλῃ</p>
        <p><a>13.40</a> Ἕκτορι Πριαμίδῃ ἄμοτον μεμαῶτες ἕποντο</p>
        <p><a>13.41</a> ἄβρομοι αὐΐαχοι: ἔλποντο δὲ νῆας Ἀχαιῶν</p>
        <p><a>13.42</a> αἱρήσειν, κτενέειν δὲ παρ' αὐτόθι πάντας ἀρίστους.</p>
        <p><a>13.43</a> ἀλλὰ Ποσειδάων γαιήοχος ἐννοσίγαιος</p>
        <p><a>13.44</a> Ἀργείους ὄτρυνε βαθείης ἐξ ἁλὸς ἐλθὼν</p>
        <p><a>13.45</a> εἰσάμενος Κάλχαντι δέμας καὶ ἀτειρέα φωνήν:</p>
        <p><a>13.46</a> Αἴαντε πρώτω προσέφη μεμαῶτε καὶ αὐτώ:</p>
        <p><a>13.47</a> Αἴαντε σφὼ μέν τε σαώσετε λαὸν Ἀχαιῶν</p>
        <p><a>13.48</a> ἀλκῆς μνησαμένω, μὴ δὲ κρυεροῖο φόβοιο.</p>
        <p><a>13.49</a> ἄλλῃ μὲν γὰρ ἔγωγ' οὐ δείδια χεῖρας ἀάπτους</p>
        <p><a>13.50</a> Τρώων, οἳ μέγα τεῖχος ὑπερκατέβησαν ὁμίλῳ:</p>
        <p><a>13.51</a> ἕξουσιν γὰρ πάντας ἐϋκνήμιδες Ἀχαιοί:</p>
        <p><a>13.52</a> τῇ δὲ δὴ αἰνότατον περιδείδια μή τι πάθωμεν,</p>
        <p><a>13.53</a> ᾗ ῥ' ὅ γ' ὁ λυσσώδης φλογὶ εἴκελος ἡγεμονεύει</p>
        <p><a>13.54</a> Ἕκτωρ, ὃς Διὸς εὔχετ' ἐρισθενέος πάϊς εἶναι.</p>
        <p><a>13.55</a> σφῶϊν δ' ὧδε θεῶν τις ἐνὶ φρεσὶ ποιήσειεν</p>
        <p><a>13.56</a> αὐτώ θ' ἑστάμεναι κρατερῶς καὶ ἀνωγέμεν ἄλλους:</p>
        <p><a>13.57</a> τώ κε καὶ ἐσσύμενόν περ ἐρωήσαιτ' ἀπὸ νηῶν</p>
        <p><a>13.58</a> ὠκυπόρων, εἰ καί μιν Ὀλύμπιος αὐτὸς ἐγείρει.</p>
        <p><a>13.59</a> ἦ καὶ σκηπανίῳ γαιήοχος ἐννοσίγαιος</p>
        <p><a>13.60</a> ἀμφοτέρω κεκοπὼς  πλῆσεν μένεος κρατεροῖο,</p>
        <p><a>13.61</a> γυῖα δ' ἔθηκεν ἐλαφρὰ πόδας καὶ χεῖρας ὕπερθεν.</p>
        <p><a>13.62</a> αὐτὸς δ' ὥς τ' ἴρηξ ὠκύπτερος ὦρτο πέτεσθαι,</p>
        <p><a>13.63</a> ὅς ῥά τ' ἀπ' αἰγίλιπος πέτρης περιμήκεος ἀρθεὶς</p>
        <p><a>13.64</a> ὁρμήσῃ πεδίοιο διώκειν ὄρνεον ἄλλο,</p>
        <p><a>13.65</a> ὣς ἀπὸ τῶν ἤϊξε Ποσειδάων ἐνοσίχθων.</p>
        <p><a>13.66</a> τοῖιν δ' ἔγνω πρόσθεν Ὀϊλῆος ταχὺς Αἴας,</p>
        <p><a>13.67</a> αἶψα δ' ἄρ' Αἴαντα προσέφη Τελαμώνιον υἱόν:</p>
        <p><a>13.68</a> Αἶαν ἐπεί τις νῶϊ θεῶν οἳ Ὄλυμπον ἔχουσι</p>
        <p><a>13.69</a> μάντεϊ εἰδόμενος κέλεται παρὰ νηυσὶ μάχεσθαι,</p>
        <p><a>13.70</a> οὐδ' ὅ γε Κάλχας ἐστὶ θεοπρόπος οἰωνιστής:</p>
        <p><a>13.71</a> ἴχνια γὰρ μετόπισθε ποδῶν ἠδὲ κνημάων</p>
        <p><a>13.72</a> ῥεῖ' ἔγνων ἀπιόντος: ἀρίγνωτοι δὲ θεοί περ:</p>
        <p><a>13.73</a> καὶ δ' ἐμοὶ αὐτῷ θυμὸς ἐνὶ στήθεσσι φίλοισι</p>
        <p><a>13.74</a> μᾶλλον ἐφορμᾶται πολεμίζειν ἠδὲ μάχεσθαι,</p>
        <p><a>13.75</a> μαιμώωσι δ' ἔνερθε πόδες καὶ χεῖρες ὕπερθε.</p>
        <p><a>13.76</a> τὸν δ' ἀπαμειβόμενος προσέφη Τελαμώνιος Αἴας:</p>
        <p><a>13.77</a> οὕτω νῦν καὶ ἐμοὶ περὶ δούρατι χεῖρες ἄαπτοι</p>
        <p><a>13.78</a> μαιμῶσιν, καί μοι μένος ὤρορε, νέρθε δὲ ποσσὶν</p>
        <p><a>13.79</a> ἔσσυμαι ἀμφοτέροισι: μενοινώω δὲ καὶ οἶος</p>
        <p><a>13.80</a> Ἕκτορι Πριαμίδῃ ἄμοτον μεμαῶτι μάχεσθαι.</p>
        <p><a>13.81</a> ὣς οἳ μὲν τοιαῦτα πρὸς ἀλλήλους ἀγόρευον</p>
        <p><a>13.82</a> χάρμῃ γηθόσυνοι, τήν σφιν θεὸς ἔμβαλε θυμῷ:</p>
        <p><a>13.83</a> τόφρα δὲ τοὺς ὄπιθεν γαιήοχος ὦρσεν Ἀχαιούς,</p>
        <p><a>13.84</a> οἳ παρὰ νηυσὶ θοῇσιν ἀνέψυχον φίλον ἦτορ.</p>
        <p><a>13.85</a> τῶν ῥ' ἅμα τ' ἀργαλέῳ καμάτῳ φίλα γυῖα λέλυντο,</p>
        <p><a>13.86</a> καί σφιν ἄχος κατὰ θυμὸν ἐγίγνετο δερκομένοισι</p>
        <p><a>13.87</a> Τρῶας, τοὶ μέγα τεῖχος ὑπερκατέβησαν ὁμίλῳ.</p>
        <p><a>13.88</a> τοὺς οἵ γ' εἰσορόωντες ὑπ' ὀφρύσι δάκρυα λεῖβον:</p>
        <p><a>13.89</a> οὐ γὰρ ἔφαν φεύξεσθαι ὑπ' ἐκ κακοῦ: ἀλλ' ἐνοσίχθων</p>
        <p><a>13.90</a> ῥεῖα μετεισάμενος κρατερὰς ὄτρυνε φάλαγγας.</p>
        <p><a>13.91</a> Τεῦκρον ἔπι πρῶτον καὶ Λήϊτον ἦλθε κελεύων</p>
        <p><a>13.92</a> Πηνέλεών θ' ἥρωα Θόαντά τε Δηΐπυρόν τε</p>
        <p><a>13.93</a> Μηριόνην τε καὶ Ἀντίλοχον μήστωρας ἀϋτῆς:</p>
        <p><a>13.94</a> τοὺς ὅ γ' ἐποτρύνων ἔπεα πτερόεντα προσηύδα:</p>
        <p><a>13.95</a> αἰδὼς Ἀργεῖοι, κοῦροι νέοι: ὔμμιν ἔγωγε</p>
        <p><a>13.96</a> μαρναμένοισι πέποιθα σαωσέμεναι νέας ἁμάς:</p>
        <p><a>13.97</a> εἰ δ' ὑμεῖς πολέμοιο μεθήσετε λευγαλέοιο,</p>
        <p><a>13.98</a> νῦν δὴ εἴδεται ἦμαρ ὑπὸ Τρώεσσι δαμῆναι.</p>
        <p><a>13.99</a> ὢ πόποι ἦ μέγα θαῦμα τόδ' ὀφθαλμοῖσιν ὁρῶμαι</p>
        <p><a>13.100</a> δεινόν, ὃ οὔ ποτ' ἔγωγε τελευτήσεσθαι ἔφασκον,</p>
        <p><a>13.101</a> Τρῶας ἐφ' ἡμετέρας ἰέναι νέας, οἳ τὸ πάρος περ</p>
        <p><a>13.102</a> φυζακινῇς ἐλάφοισιν ἐοίκεσαν, αἵ τε καθ' ὕλην</p>
        <p><a>13.103</a> θώων παρδαλίων τε λύκων τ' ἤϊα πέλονται</p>
        <p><a>13.104</a> αὔτως ἠλάσκουσαι ἀνάλκιδες, οὐδ' ἔπι χάρμη:</p>
        <p><a>13.105</a> ὣς Τρῶες τὸ πρίν γε μένος καὶ χεῖρας Ἀχαιῶν</p>
        <p><a>13.106</a> μίμνειν οὐκ ἐθέλεσκον ἐναντίον, οὐδ' ἠβαιόν:</p>
        <p><a>13.107</a> νῦν δὲ ἑκὰς πόλιος κοίλῃς ἐπὶ νηυσὶ μάχονται</p>
        <p><a>13.108</a> ἡγεμόνος κακότητι μεθημοσύνῃσί τε λαῶν,</p>
        <p><a>13.109</a> οἳ κείνῳ ἐρίσαντες ἀμυνέμεν οὐκ ἐθέλουσι</p>
        <p><a>13.110</a> νηῶν ὠκυπόρων, ἀλλὰ κτείνονται ἀν' αὐτάς.</p>
        <p><a>13.111</a> ἀλλ' εἰ δὴ καὶ πάμπαν ἐτήτυμον αἴτιός ἐστιν</p>
        <p><a>13.112</a> ἥρως Ἀτρεΐδης εὐρὺ κρείων Ἀγαμέμνων</p>
        <p><a>13.113</a> οὕνεκ' ἀπητίμησε ποδώκεα Πηλεΐωνα,</p>
        <p><a>13.114</a> ἡμέας γ' οὔ πως ἔστι μεθιέμεναι πολέμοιο.</p>
        <p><a>13.115</a> ἀλλ' ἀκεώμεθα θᾶσσον: ἀκεσταί τοι φρένες ἐσθλῶν.</p>
        <p><a>13.116</a> ὑμεῖς δ' οὐκ ἔτι καλὰ μεθίετε θούριδος ἀλκῆς</p>
        <p><a>13.117</a> πάντες ἄριστοι ἐόντες ἀνὰ στρατόν. οὐδ' ἂν ἔγωγε</p>
        <p><a>13.118</a> ἀνδρὶ μαχεσσαίμην ὅς τις πολέμοιο μεθείη</p>
        <p><a>13.119</a> λυγρὸς ἐών: ὑμῖν δὲ νεμεσσῶμαι περὶ κῆρι.</p>
        <p><a>13.120</a> ὦ πέπονες τάχα δή τι κακὸν ποιήσετε μεῖζον</p>
        <p><a>13.121</a> τῇδε μεθημοσύνῃ: ἀλλ' ἐν φρεσὶ θέσθε ἕκαστος</p>
        <p><a>13.122</a> αἰδῶ καὶ νέμεσιν: δὴ γὰρ μέγα νεῖκος ὄρωρεν.</p>
        <p><a>13.123</a> Ἕκτωρ δὴ παρὰ νηυσὶ βοὴν ἀγαθὸς πολεμίζει</p>
        <p><a>13.124</a> καρτερός, ἔρρηξεν δὲ πύλας καὶ μακρὸν ὀχῆα.</p>
        <p><a>13.125</a> ὥς ῥα κελευτιόων γαιήοχος ὦρσεν Ἀχαιούς.</p>
        <p><a>13.126</a> ἀμφὶ δ' ἄρ' Αἴαντας δοιοὺς ἵσταντο φάλαγγες</p>
        <p><a>13.127</a> καρτεραί, ἃς οὔτ' ἄν κεν Ἄρης ὀνόσαιτο μετελθὼν</p>
        <p><a>13.128</a> οὔτε κ' Ἀθηναίη λαοσσόος: οἳ γὰρ ἄριστοι</p>
        <p><a>13.129</a> κρινθέντες Τρῶάς τε καὶ Ἕκτορα δῖον ἔμιμνον,</p>
        <p><a>13.130</a> φράξαντες δόρυ δουρί, σάκος σάκεϊ προθελύμνῳ:</p>
        <p><a>13.131</a> ἀσπὶς ἄρ' ἀσπίδ' ἔρειδε, κόρυς κόρυν, ἀνέρα δ' ἀνήρ:</p>
        <p><a>13.132</a> ψαῦον δ' ἱππόκομοι κόρυθες λαμπροῖσι φάλοισι</p>
        <p><a>13.133</a> νευόντων, ὡς πυκνοὶ ἐφέστασαν ἀλλήλοισιν:</p>
        <p><a>13.134</a> ἔγχεα δ' ἐπτύσσοντο θρασειάων ἀπὸ χειρῶν</p>
        <p><a>13.135</a> σειόμεν': οἳ δ' ἰθὺς φρόνεον, μέμασαν δὲ μάχεσθαι.</p>
        <p><a>13.136</a> Τρῶες δὲ προὔτυψαν ἀολλέες, ἦρχε δ' ἄρ' Ἕκτωρ</p>
        <p><a>13.137</a> ἀντικρὺ μεμαώς, ὀλοοίτροχος ὣς ἀπὸ πέτρης,</p>
        <p><a>13.138</a> ὅν τε κατὰ στεφάνης ποταμὸς χειμάρροος ὤσῃ</p>
        <p><a>13.139</a> ῥήξας ἀσπέτῳ ὄμβρῳ ἀναιδέος ἔχματα πέτρης:</p>
        <p><a>13.140</a> ὕψι δ' ἀναθρῴσκων πέτεται, κτυπέει δέ θ' ὑπ' αὐτοῦ</p>
        <p><a>13.141</a> ὕλη: ὃ δ' ἀσφαλέως θέει ἔμπεδον, εἷος ἵκηται</p>
        <p><a>13.142</a> ἰσόπεδον, τότε δ' οὔ τι κυλίνδεται ἐσσύμενός περ:</p>
        <p><a>13.143</a> ὣς Ἕκτωρ εἷος μὲν ἀπείλει μέχρι θαλάσσης</p>
        <p><a>13.144</a> ῥέα διελεύσεσθαι κλισίας καὶ νῆας Ἀχαιῶν</p>
        <p><a>13.145</a> κτείνων: ἀλλ' ὅτε δὴ πυκινῇς ἐνέκυρσε φάλαγξι</p>
        <p><a>13.146</a> στῆ ῥα μάλ' ἐγχριμφθείς: οἳ δ' ἀντίοι υἷες Ἀχαιῶν</p>
        <p><a>13.147</a> νύσσοντες ξίφεσίν τε καὶ ἔγχεσιν ἀμφιγύοισιν</p>
        <p><a>13.148</a> ὦσαν ἀπὸ σφείων: ὃ δὲ χασσάμενος πελεμίχθη.</p>
        <p><a>13.149</a> ἤϋσεν δὲ διαπρύσιον Τρώεσσι γεγωνώς:</p>
        <p><a>13.150</a> Τρῶες καὶ Λύκιοι καὶ Δάρδανοι ἀγχιμαχηταὶ</p>
        <p><a>13.151</a> παρμένετ': οὔ τοι δηρὸν ἐμὲ σχήσουσιν Ἀχαιοὶ</p>
        <p><a>13.152</a> καὶ μάλα πυργηδὸν σφέας αὐτοὺς ἀρτύναντες,</p>
        <p><a>13.153</a> ἀλλ' ὀΐω χάσσονται ὑπ' ἔγχεος, εἰ ἐτεόν με</p>
        <p><a>13.154</a> ὦρσε θεῶν ὤριστος, ἐρίγδουπος πόσις Ἥρης.</p>
        <p><a>13.155</a> ὣς εἰπὼν ὄτρυνε μένος καὶ θυμὸν ἑκάστου.</p>
        <p><a>13.156</a> Δηΐφοβος δ' ἐν τοῖσι μέγα φρονέων ἐβεβήκει</p>
        <p><a>13.157</a> Πριαμίδης, πρόσθεν δ' ἔχεν ἀσπίδα πάντοσ' ἐΐσην</p>
        <p><a>13.158</a> κοῦφα ποσὶ προβιβὰς καὶ ὑπασπίδια προποδίζων.</p>
        <p><a>13.159</a> Μηριόνης δ' αὐτοῖο τιτύσκετο δουρὶ φαεινῷ</p>
        <p><a>13.160</a> καὶ βάλεν, οὐδ' ἀφάμαρτε, κατ' ἀσπίδα πάντοσ' ἐΐσην</p>
        <p><a>13.161</a> ταυρείην: τῆς δ' οὔ τι διήλασεν, ἀλλὰ πολὺ πρὶν</p>
        <p><a>13.162</a> ἐν καυλῷ ἐάγη δολιχὸν δόρυ: Δηΐφοβος δὲ</p>
        <p><a>13.163</a> ἀσπίδα ταυρείην σχέθ' ἀπὸ ἕο, δεῖσε δὲ θυμῷ</p>
        <p><a>13.164</a> ἔγχος Μηριόναο δαΐφρονος: αὐτὰρ ὅ γ' ἥρως</p>
        <p><a>13.165</a> ἂψ ἑτάρων εἰς ἔθνος ἐχάζετο, χώσατο δ' αἰνῶς</p>
        <p><a>13.166</a> ἀμφότερον, νίκης τε καὶ ἔγχεος ὃ ξυνέαξε.</p>
        <p><a>13.167</a> βῆ δ' ἰέναι παρά τε κλισίας καὶ νῆας Ἀχαιῶν</p>
        <p><a>13.168</a> οἰσόμενος δόρυ μακρόν, ὅ οἱ κλισίηφι λέλειπτο.</p>
        <p><a>13.169</a> οἳ δ' ἄλλοι μάρναντο, βοὴ δ' ἄσβεστος ὀρώρει.</p>
        <p><a>13.170</a> Τεῦκρος δὲ πρῶτος Τελαμώνιος ἄνδρα κατέκτα</p>
        <p><a>13.171</a> Ἴμβριον αἰχμητὴν πολυΐππου Μέντορος υἱόν:</p>
        <p><a>13.172</a> ναῖε δὲ Πήδαιον πρὶν ἐλθεῖν υἷας Ἀχαιῶν,</p>
        <p><a>13.173</a> κούρην δὲ Πριάμοιο νόθην ἔχε, Μηδεσικάστην:</p>
        <p><a>13.174</a> αὐτὰρ ἐπεὶ Δαναῶν νέες ἤλυθον ἀμφιέλισσαι,</p>
        <p><a>13.175</a> ἂψ ἐς Ἴλιον ἦλθε, μετέπρεπε δὲ Τρώεσσι,</p>
        <p><a>13.176</a> ναῖε δὲ πὰρ Πριάμῳ: ὃ δέ μιν τίεν ἶσα τέκεσσι.</p>
        <p><a>13.177</a> τόν ῥ' υἱὸς Τελαμῶνος ὑπ' οὔατος ἔγχεϊ μακρῷ</p>
        <p><a>13.178</a> νύξ', ἐκ δ' ἔσπασεν ἔγχος: ὃ δ' αὖτ' ἔπεσεν μελίη ὣς</p>
        <p><a>13.179</a> ἥ τ' ὄρεος κορυφῇ ἕκαθεν περιφαινομένοιο</p>
        <p><a>13.180</a> χαλκῷ ταμνομένη τέρενα χθονὶ φύλλα πελάσσῃ:</p>
        <p><a>13.181</a> ὣς πέσεν, ἀμφὶ δέ οἱ βράχε τεύχεα ποικίλα χαλκῷ.</p>
        <p><a>13.182</a> Τεῦκρος δ' ὁρμήθη μεμαὼς ἀπὸ τεύχεα δῦσαι:</p>
        <p><a>13.183</a> Ἕκτωρ δ' ὁρμηθέντος ἀκόντισε δουρὶ φαεινῷ.</p>
        <p><a>13.184</a> ἀλλ' ὃ μὲν ἄντα ἰδὼν ἠλεύατο χάλκεον ἔγχος</p>
        <p><a>13.185</a> τυτθόν: ὃ δ' Ἀμφίμαχον Κτεάτου υἷ' Ἀκτορίωνος</p>
        <p><a>13.186</a> νισόμενον πόλεμον δὲ κατὰ στῆθος βάλε δουρί:</p>
        <p><a>13.187</a> δούπησεν δὲ πεσών, ἀράβησε δὲ τεύχε' ἐπ' αὐτῷ.</p>
        <p><a>13.188</a> Ἕκτωρ δ' ὁρμήθη κόρυθα κροτάφοις ἀραρυῖαν</p>
        <p><a>13.189</a> κρατὸς ἀφαρπάξαι μεγαλήτορος Ἀμφιμάχοιο:</p>
        <p><a>13.190</a> Αἴας δ' ὁρμηθέντος ὀρέξατο δουρὶ φαεινῷ</p>
        <p><a>13.191</a> Ἕκτορος: ἀλλ' οὔ πῃ χροὸς εἴσατο, πᾶς δ' ἄρα χαλκῷ</p>
        <p><a>13.192</a> σμερδαλέῳ κεκάλυφθ': ὃ δ' ἄρ' ἀσπίδος ὀμφαλὸν οὖτα,</p>
        <p><a>13.193</a> ὦσε δέ μιν σθένεϊ μεγάλῳ: ὃ δὲ χάσσατ' ὀπίσσω</p>
        <p><a>13.194</a> νεκρῶν ἀμφοτέρων, τοὺς δ' ἐξείρυσσαν Ἀχαιοί.</p>
        <p><a>13.195</a> Ἀμφίμαχον μὲν ἄρα Στιχίος δῖός τε Μενεσθεὺς</p>
        <p><a>13.196</a> ἀρχοὶ Ἀθηναίων κόμισαν μετὰ λαὸν Ἀχαιῶν:</p>
        <p><a>13.197</a> Ἴμβριον αὖτ' Αἴαντε μεμαότε θούριδος ἀλκῆς</p>
        <p><a>13.198</a> ὥς τε δύ' αἶγα λέοντε κυνῶν ὕπο καρχαροδόντων</p>
        <p><a>13.199</a> ἁρπάξαντε φέρητον ἀνὰ ῥωπήϊα πυκνὰ</p>
        <p><a>13.200</a> ὑψοῦ ὑπὲρ γαίης μετὰ γαμφηλῇσιν ἔχοντε,</p>
        <p><a>13.201</a> ὥς ῥα τὸν ὑψοῦ ἔχοντε δύω Αἴαντε κορυστὰ</p>
        <p><a>13.202</a> τεύχεα συλήτην: κεφαλὴν δ' ἁπαλῆς ἀπὸ δειρῆς</p>
        <p><a>13.203</a> κόψεν Ὀϊλιάδης κεχολωμένος Ἀμφιμάχοιο,</p>
        <p><a>13.204</a> ἧκε δέ μιν σφαιρηδὸν ἑλιξάμενος δι' ὁμίλου:</p>
        <p><a>13.205</a> Ἕκτορι δὲ προπάροιθε ποδῶν πέσεν ἐν κονίῃσι.</p>
        <p><a>13.206</a> καὶ τότε δὴ περὶ κῆρι Ποσειδάων ἐχολώθη</p>
        <p><a>13.207</a> υἱωνοῖο πεσόντος ἐν αἰνῇ δηϊοτῆτι,</p>
        <p><a>13.208</a> βῆ δ' ἰέναι παρά τε κλισίας καὶ νῆας Ἀχαιῶν</p>
        <p><a>13.209</a> ὀτρυνέων Δαναούς, Τρώεσσι δὲ κήδεα τεῦχεν.</p>
        <p><a>13.210</a> Ἰδομενεὺς δ' ἄρα οἱ δουρικλυτὸς ἀντεβόλησεν</p>
        <p><a>13.211</a> ἐρχόμενος παρ' ἑταίρου, ὅ οἱ νέον ἐκ πολέμοιο</p>
        <p><a>13.212</a> ἦλθε κατ' ἰγνύην βεβλημένος ὀξέϊ χαλκῷ.</p>
        <p><a>13.213</a> τὸν μὲν ἑταῖροι ἔνεικαν, ὃ δ' ἰητροῖς ἐπιτείλας</p>
        <p><a>13.214</a> ἤϊεν ἐς κλισίην: ἔτι γὰρ πολέμοιο μενοίνα</p>
        <p><a>13.215</a> ἀντιάαν: τὸν δὲ προσέφη κρείων ἐνοσίχθων</p>
        <p><a>13.216</a> εἰσάμενος φθογγὴν Ἀνδραίμονος υἷϊ Θόαντι</p>
        <p><a>13.217</a> ὃς πάσῃ Πλευρῶνι καὶ αἰπεινῇ Καλυδῶνι</p>
        <p><a>13.218</a> Αἰτωλοῖσιν ἄνασσε, θεὸς δ' ὣς τίετο δήμῳ:</p>
        <p><a>13.219</a> Ἰδομενεῦ Κρητῶν βουληφόρε ποῦ τοι ἀπειλαὶ</p>
        <p><a>13.220</a> οἴχονται, τὰς Τρωσὶν ἀπείλεον υἷες Ἀχαιῶν;</p>
        <p><a>13.221</a> τὸν δ' αὖτ' Ἰδομενεὺς Κρητῶν ἀγὸς ἀντίον ηὔδα:</p>
        <p><a>13.222</a> ὦ Θόαν οὔ τις ἀνὴρ νῦν γ' αἴτιος, ὅσσον ἔγωγε</p>
        <p><a>13.223</a> γιγνώσκω: πάντες γὰρ ἐπιστάμεθα πτολεμίζειν.</p>
        <p><a>13.224</a> οὔτέ τινα δέος ἴσχει ἀκήριον οὔτέ τις ὄκνῳ</p>
        <p><a>13.225</a> εἴκων ἀνδύεται πόλεμον κακόν: ἀλλά που οὕτω</p>
        <p><a>13.226</a> μέλλει δὴ φίλον εἶναι ὑπερμενέϊ Κρονίωνι</p>
        <p><a>13.227</a> νωνύμνους ἀπολέσθαι ἀπ' Ἄργεος ἐνθάδ' Ἀχαιούς.</p>
        <p><a>13.228</a> ἀλλὰ Θόαν, καὶ γὰρ τὸ πάρος μενεδήϊος ἦσθα,</p>
        <p><a>13.229</a> ὀτρύνεις δὲ καὶ ἄλλον ὅθι μεθιέντα ἴδηαι:</p>
        <p><a>13.230</a> τὼ νῦν μήτ' ἀπόληγε κέλευέ τε φωτὶ ἑκάστῳ.</p>
        <p><a>13.231</a> τὸν δ' ἠμείβετ' ἔπειτα Ποσειδάων ἐνοσίχθων:</p>
        <p><a>13.232</a> Ἰδομενεῦ μὴ κεῖνος ἀνὴρ ἔτι νοστήσειεν</p>
        <p><a>13.233</a> ἐκ Τροίης, ἀλλ' αὖθι κυνῶν μέλπηθρα γένοιτο,</p>
        <p><a>13.234</a> ὅς τις ἐπ' ἤματι τῷδε ἑκὼν μεθίῃσι μάχεσθαι.</p>
        <p><a>13.235</a> ἀλλ' ἄγε τεύχεα δεῦρο λαβὼν ἴθι: ταῦτα δ' ἅμα χρὴ</p>
        <p><a>13.236</a> σπεύδειν, αἴ κ' ὄφελός τι γενώμεθα καὶ δύ' ἐόντε.</p>
        <p><a>13.237</a> συμφερτὴ δ' ἀρετὴ πέλει ἀνδρῶν καὶ μάλα λυγρῶν,</p>
        <p><a>13.238</a> νῶϊ δὲ καί κ' ἀγαθοῖσιν ἐπισταίμεσθα μάχεσθαι.</p>
        <p><a>13.239</a> ὣς εἰπὼν ὃ μὲν αὖτις ἔβη θεὸς ἂμ πόνον ἀνδρῶν:</p>
        <p><a>13.240</a> Ἰδομενεὺς δ' ὅτε δὴ κλισίην εὔτυκτον ἵκανε</p>
        <p><a>13.241</a> δύσετο τεύχεα καλὰ περὶ χροΐ, γέντο δὲ δοῦρε,</p>
        <p><a>13.242</a> βῆ δ' ἴμεν ἀστεροπῇ ἐναλίγκιος, ἥν τε Κρονίων</p>
        <p><a>13.243</a> χειρὶ λαβὼν ἐτίναξεν ἀπ' αἰγλήεντος Ὀλύμπου</p>
        <p><a>13.244</a> δεικνὺς σῆμα βροτοῖσιν: ἀρίζηλοι δέ οἱ αὐγαί:</p>
        <p><a>13.245</a> ὣς τοῦ χαλκὸς ἔλαμπε περὶ στήθεσσι θέοντος.</p>
        <p><a>13.246</a> Μηριόνης δ' ἄρα οἱ θεράπων ἐῢς ἀντεβόλησεν</p>
        <p><a>13.247</a> ἐγγὺς ἔτι κλισίης: μετὰ γὰρ δόρυ χάλκεον ᾔει</p>
        <p><a>13.248</a> οἰσόμενος: τὸν δὲ προσέφη σθένος Ἰδομενῆος:</p>
        <p><a>13.249</a> Μηριόνη Μόλου υἱὲ πόδας ταχὺ φίλταθ' ἑταίρων</p>
        <p><a>13.250</a> τίπτ' ἦλθες πόλεμόν τε λιπὼν καὶ δηϊοτῆτα;</p>
        <p><a>13.251</a> ἠέ τι βέβληαι, βέλεος δέ σε τείρει ἀκωκή,</p>
        <p><a>13.252</a> ἦέ τευ ἀγγελίης μετ' ἔμ' ἤλυθες; οὐδέ τοι αὐτὸς</p>
        <p><a>13.253</a> ἧσθαι ἐνὶ κλισίῃσι λιλαίομαι, ἀλλὰ μάχεσθαι.</p>
        <p><a>13.254</a> τὸν δ' αὖ Μηριόνης πεπνυμένος ἀντίον ηὔδα:</p>
        <p><a>13.255</a> Ἰδομενεῦ, Κρητῶν βουληφόρε χαλκοχιτώνων,</p>
        <p><a>13.256</a> ἔρχομαι εἴ τί τοι ἔγχος ἐνὶ κλισίῃσι λέλειπται</p>
        <p><a>13.257</a> οἰσόμενος: τό νυ γὰρ κατεάξαμεν ὃ πρὶν ἔχεσκον</p>
        <p><a>13.258</a> ἀσπίδα Δηϊφόβοιο βαλὼν ὑπερηνορέοντος.</p>
        <p><a>13.259</a> τὸν δ' αὖτ' Ἰδομενεὺς Κρητῶν ἀγὸς ἀντίον ηὔδα:</p>
        <p><a>13.260</a> δούρατα δ' αἴ κ' ἐθέλῃσθα καὶ ἓν καὶ εἴκοσι δήεις</p>
        <p><a>13.261</a> ἑσταότ' ἐν κλισίῃ πρὸς ἐνώπια παμφανόωντα</p>
        <p><a>13.262</a> Τρώϊα, τὰ κταμένων ἀποαίνυμαι: οὐ γὰρ ὀΐω</p>
        <p><a>13.263</a> ἀνδρῶν δυσμενέων ἑκὰς ἱστάμενος πολεμίζειν.</p>
        <p><a>13.264</a> τώ μοι δούρατά τ' ἔστι καὶ ἀσπίδες ὀμφαλόεσσαι</p>
        <p><a>13.265</a> καὶ κόρυθες καὶ θώρηκες λαμπρὸν γανόωντες.</p>
        <p><a>13.266</a> τὸν δ' αὖ Μηριόνης πεπνυμένος ἀντίον ηὔδα:</p>
        <p><a>13.267</a> καί τοι ἐμοὶ παρά τε κλισίῃ καὶ νηῒ μελαίνῃ</p>
        <p><a>13.268</a> πόλλ' ἔναρα Τρώων: ἀλλ' οὐ σχεδόν ἐστιν ἑλέσθαι.</p>
        <p><a>13.269</a> οὐδὲ γὰρ οὐδ' ἐμέ φημι λελασμένον ἔμμεναι ἀλκῆς,</p>
        <p><a>13.270</a> ἀλλὰ μετὰ πρώτοισι μάχην ἀνὰ κυδιάνειραν</p>
        <p><a>13.271</a> ἵσταμαι, ὁππότε νεῖκος ὀρώρηται πολέμοιο.</p>
        <p><a>13.272</a> ἄλλόν πού τινα μᾶλλον Ἀχαιῶν χαλκοχιτώνων</p>
        <p><a>13.273</a> λήθω μαρνάμενος, σὲ δὲ ἴδμεναι αὐτὸν ὀΐω.</p>
        <p><a>13.274</a> τὸν δ' αὖτ' Ἰδομενεὺς Κρητῶν ἀγὸς ἀντίον ηὔδα:</p>
        <p><a>13.275</a> οἶδ' ἀρετὴν οἷός ἐσσι: τί σε χρὴ ταῦτα λέγεσθαι;</p>
        <p><a>13.276</a> εἰ γὰρ νῦν παρὰ νηυσὶ λεγοίμεθα πάντες ἄριστοι</p>
        <p><a>13.277</a> ἐς λόχον, ἔνθα μάλιστ' ἀρετὴ διαείδεται ἀνδρῶν,</p>
        <p><a>13.278</a> ἔνθ' ὅ τε δειλὸς ἀνὴρ ὅς τ' ἄλκιμος ἐξεφαάνθη:</p>
        <p><a>13.279</a> τοῦ μὲν γάρ τε κακοῦ τρέπεται χρὼς ἄλλυδις ἄλλῃ,</p>
        <p><a>13.280</a> οὐδέ οἱ ἀτρέμας ἧσθαι ἐρητύετ' ἐν φρεσὶ θυμός,</p>
        <p><a>13.281</a> ἀλλὰ μετοκλάζει καὶ ἐπ' ἀμφοτέρους πόδας ἵζει,</p>
        <p><a>13.282</a> ἐν δέ τέ οἱ κραδίη μεγάλα στέρνοισι πατάσσει</p>
        <p><a>13.283</a> κῆρας ὀϊομένῳ, πάταγος δέ τε γίγνετ' ὀδόντων:</p>
        <p><a>13.284</a> τοῦ δ' ἀγαθοῦ οὔτ' ἂρ τρέπεται χρὼς οὔτέ τι λίην</p>
        <p><a>13.285</a> ταρβεῖ, ἐπειδὰν πρῶτον ἐσίζηται λόχον ἀνδρῶν,</p>
        <p><a>13.286</a> ἀρᾶται δὲ τάχιστα μιγήμεναι ἐν δαῒ λυγρῇ:</p>
        <p><a>13.287</a> οὐδέ κεν ἔνθα τεόν γε μένος καὶ χεῖρας ὄνοιτο.</p>
        <p><a>13.288</a> εἴ περ γάρ κε βλεῖο πονεύμενος ἠὲ τυπείης</p>
        <p><a>13.289</a> οὐκ ἂν ἐν αὐχέν' ὄπισθε πέσοι βέλος οὐδ' ἐνὶ νώτῳ,</p>
        <p><a>13.290</a> ἀλλά κεν ἢ στέρνων ἢ νηδύος ἀντιάσειε</p>
        <p><a>13.291</a> πρόσσω ἱεμένοιο μετὰ προμάχων ὀαριστύν.</p>
        <p><a>13.292</a> ἀλλ' ἄγε μηκέτι ταῦτα λεγώμεθα νηπύτιοι ὣς</p>
        <p><a>13.293</a> ἑσταότες, μή πού τις ὑπερφιάλως νεμεσήσῃ:</p>
        <p><a>13.294</a> ἀλλὰ σύ γε κλισίην δὲ κιὼν ἕλευ ὄβριμον ἔγχος.</p>
        <p><a>13.295</a> ὣς φάτο, Μηριόνης δὲ θοῷ ἀτάλαντος Ἄρηϊ</p>
        <p><a>13.296</a> καρπαλίμως κλισίηθεν ἀνείλετο χάλκεον ἔγχος,</p>
        <p><a>13.297</a> βῆ δὲ μετ' Ἰδομενῆα μέγα πτολέμοιο μεμηλώς.</p>
        <p><a>13.298</a> οἷος δὲ βροτολοιγὸς Ἄρης πόλεμον δὲ μέτεισι,</p>
        <p><a>13.299</a> τῷ δὲ Φόβος φίλος υἱὸς ἅμα κρατερὸς καὶ ἀταρβὴς</p>
        <p><a>13.300</a> ἕσπετο, ὅς τ' ἐφόβησε ταλάφρονά περ πολεμιστήν:</p>
        <p><a>13.301</a> τὼ μὲν ἄρ' ἐκ Θρῄκης Ἐφύρους μέτα θωρήσσεσθον,</p>
        <p><a>13.302</a> ἠὲ μετὰ Φλεγύας μεγαλήτορας: οὐδ' ἄρα τώ γε</p>
        <p><a>13.303</a> ἔκλυον ἀμφοτέρων, ἑτέροισι δὲ κῦδος ἔδωκαν:</p>
        <p><a>13.304</a> τοῖοι Μηριόνης τε καὶ Ἰδομενεὺς ἀγοὶ ἀνδρῶν</p>
        <p><a>13.305</a> ἤϊσαν ἐς πόλεμον κεκορυθμένοι αἴθοπι χαλκῷ.</p>
        <p><a>13.306</a> τὸν καὶ Μηριόνης πρότερος πρὸς μῦθον ἔειπε:</p>
        <p><a>13.307</a> Δευκαλίδη πῇ τὰρ μέμονας καταδῦναι ὅμιλον;</p>
        <p><a>13.308</a> ἢ ἐπὶ δεξιόφιν παντὸς στρατοῦ, ἦ ἀνὰ μέσσους,</p>
        <p><a>13.309</a> ἦ ἐπ' ἀριστερόφιν; ἐπεὶ οὔ ποθι ἔλπομαι οὕτω</p>
        <p><a>13.310</a> δεύεσθαι πολέμοιο κάρη κομόωντας Ἀχαιούς.</p>
        <p><a>13.311</a> τὸν δ' αὖτ' Ἰδομενεὺς Κρητῶν ἀγὸς ἀντίον ηὔδα:</p>
        <p><a>13.312</a> νηυσὶ μὲν ἐν μέσσῃσιν ἀμύνειν εἰσὶ καὶ ἄλλοι</p>
        <p><a>13.313</a> Αἴαντές τε δύω Τεῦκρός θ', ὃς ἄριστος Ἀχαιῶν</p>
        <p><a>13.314</a> τοξοσύνῃ, ἀγαθὸς δὲ καὶ ἐν σταδίῃ ὑσμίνῃ:</p>
        <p><a>13.315</a> οἵ μιν ἅδην ἐλόωσι καὶ ἐσσύμενον πολέμοιο</p>
        <p><a>13.316</a> Ἕκτορα Πριαμίδην, καὶ εἰ μάλα καρτερός ἐστιν.</p>
        <p><a>13.317</a> αἰπύ οἱ ἐσσεῖται μάλα περ μεμαῶτι μάχεσθαι</p>
        <p><a>13.318</a> κείνων νικήσαντι μένος καὶ χεῖρας ἀάπτους</p>
        <p><a>13.319</a> νῆας ἐνιπρῆσαι, ὅτε μὴ αὐτός γε Κρονίων</p>
        <p><a>13.320</a> ἐμβάλοι αἰθόμενον δαλὸν νήεσσι θοῇσιν.</p>
        <p><a>13.321</a> ἀνδρὶ δέ κ' οὐκ εἴξειε μέγας Τελαμώνιος Αἴας,</p>
        <p><a>13.322</a> ὃς θνητός τ' εἴη καὶ ἔδοι Δημήτερος ἀκτὴν</p>
        <p><a>13.323</a> χαλκῷ τε ῥηκτὸς μεγάλοισί τε χερμαδίοισιν.</p>
        <p><a>13.324</a> οὐδ' ἂν Ἀχιλλῆϊ ῥηξήνορι χωρήσειεν</p>
        <p><a>13.325</a> ἔν γ' αὐτοσταδίῃ: ποσὶ δ' οὔ πως ἔστιν ἐρίζειν.</p>
        <p><a>13.326</a> νῶϊν δ' ὧδ' ἐπ' ἀριστέρ' ἔχε στρατοῦ, ὄφρα τάχιστα</p>
        <p><a>13.327</a> εἴδομεν ἠέ τῳ εὖχος ὀρέξομεν, ἦέ τις ἡμῖν.</p>
        <p><a>13.328</a> ὣς φάτο, Μηριόνης δὲ θοῷ ἀτάλαντος Ἄρηϊ</p>
        <p><a>13.329</a> ἦρχ' ἴμεν, ὄφρ' ἀφίκοντο κατὰ στρατὸν ᾗ μιν ἀνώγει,</p>
        <p><a>13.330</a> οἳ δ' ὡς Ἰδομενῆα ἴδον φλογὶ εἴκελον ἀλκὴν</p>
        <p><a>13.331</a> αὐτὸν καὶ θεράποντα σὺν ἔντεσι δαιδαλέοισι,</p>
        <p><a>13.332</a> κεκλόμενοι καθ' ὅμιλον ἐπ' αὐτῷ πάντες ἔβησαν:</p>
        <p><a>13.333</a> τῶν δ' ὁμὸν ἵστατο νεῖκος ἐπὶ πρυμνῇσι νέεσσιν.</p>
        <p><a>13.334</a> ὡς δ' ὅθ' ὑπὸ λιγέων ἀνέμων σπέρχωσιν ἄελλαι</p>
        <p><a>13.335</a> ἤματι τῷ ὅτε τε πλείστη κόνις ἀμφὶ κελεύθους,</p>
        <p><a>13.336</a> οἵ τ' ἄμυδις κονίης μεγάλην ἱστᾶσιν ὀμίχλην,</p>
        <p><a>13.337</a> ὣς ἄρα τῶν ὁμόσ' ἦλθε μάχη, μέμασαν δ' ἐνὶ θυμῷ</p>
        <p><a>13.338</a> ἀλλήλους καθ' ὅμιλον ἐναιρέμεν ὀξέϊ χαλκῷ.</p>
        <p><a>13.339</a> ἔφριξεν δὲ μάχη φθισίμβροτος ἐγχείῃσι</p>
        <p><a>13.340</a> μακρῇς, ἃς εἶχον ταμεσίχροας: ὄσσε δ' ἄμερδεν</p>
        <p><a>13.341</a> αὐγὴ χαλκείη κορύθων ἄπο λαμπομενάων</p>
        <p><a>13.342</a> θωρήκων τε νεοσμήκτων σακέων τε φαεινῶν</p>
        <p><a>13.343</a> ἐρχομένων ἄμυδις: μάλα κεν θρασυκάρδιος εἴη</p>
        <p><a>13.344</a> ὃς τότε γηθήσειεν ἰδὼν πόνον οὐδ' ἀκάχοιτο.</p>
        <p><a>13.345</a> τὼ δ' ἀμφὶς φρονέοντε δύω Κρόνου υἷε κραταιὼ</p>
        <p><a>13.346</a> ἀνδράσιν ἡρώεσσιν ἐτεύχετον ἄλγεα λυγρά.</p>
        <p><a>13.347</a> Ζεὺς μέν ῥα Τρώεσσι καὶ Ἕκτορι βούλετο νίκην</p>
        <p><a>13.348</a> κυδαίνων Ἀχιλῆα πόδας ταχύν: οὐδέ τι πάμπαν</p>
        <p><a>13.349</a> ἤθελε λαὸν ὀλέσθαι Ἀχαιϊκὸν Ἰλιόθι πρό,</p>
        <p><a>13.350</a> ἀλλὰ Θέτιν κύδαινε καὶ υἱέα καρτερόθυμον.</p>
        <p><a>13.351</a> Ἀργείους δὲ Ποσειδάων ὀρόθυνε μετελθὼν</p>
        <p><a>13.352</a> λάθρῃ ὑπεξαναδὺς πολιῆς ἁλός: ἤχθετο γάρ ῥα</p>
        <p><a>13.353</a> Τρωσὶν δαμναμένους, Διὶ δὲ κρατερῶς ἐνεμέσσα.</p>
        <p><a>13.354</a> ἦ μὰν ἀμφοτέροισιν ὁμὸν γένος ἠδ' ἴα πάτρη,</p>
        <p><a>13.355</a> ἀλλὰ Ζεὺς πρότερος γεγόνει καὶ πλείονα ᾔδη.</p>
        <p><a>13.356</a> τώ ῥα καὶ ἀμφαδίην μὲν ἀλεξέμεναι ἀλέεινε,</p>
        <p><a>13.357</a> λάθρῃ δ' αἰὲν ἔγειρε κατὰ στρατὸν ἀνδρὶ ἐοικώς.</p>
        <p><a>13.358</a> τοὶ δ' ἔριδος κρατερῆς καὶ ὁμοιΐου πτολέμοιο</p>
        <p><a>13.359</a> πεῖραρ ἐπαλλάξαντες ἐπ' ἀμφοτέροισι τάνυσσαν</p>
        <p><a>13.360</a> ἄρρηκτόν τ' ἄλυτόν τε, τὸ πολλῶν γούνατ' ἔλυσεν.</p>
        <p><a>13.361</a> ἔνθα μεσαιπόλιός περ ἐὼν Δαναοῖσι κελεύσας</p>
        <p><a>13.362</a> Ἰδομενεὺς Τρώεσσι μετάλμενος ἐν φόβον ὦρσε.</p>
        <p><a>13.363</a> πέφνε γὰρ Ὀθρυονῆα Καβησόθεν ἔνδον ἐόντα,</p>
        <p><a>13.364</a> ὅς ῥα νέον πολέμοιο μετὰ κλέος εἰληλούθει,</p>
        <p><a>13.365</a> ᾔτεε δὲ Πριάμοιο θυγατρῶν εἶδος ἀρίστην</p>
        <p><a>13.366</a> Κασσάνδρην ἀνάεδνον, ὑπέσχετο δὲ μέγα ἔργον,</p>
        <p><a>13.367</a> ἐκ Τροίης ἀέκοντας ἀπωσέμεν υἷας Ἀχαιῶν.</p>
        <p><a>13.368</a> τῷ δ' ὁ γέρων Πρίαμος ὑπό τ' ἔσχετο καὶ κατένευσε</p>
        <p><a>13.369</a> δωσέμεναι: ὃ δὲ μάρναθ' ὑποσχεσίῃσι πιθήσας.</p>
        <p><a>13.370</a> Ἰδομενεὺς δ' αὐτοῖο τιτύσκετο δουρὶ φαεινῷ,</p>
        <p><a>13.371</a> καὶ βάλεν ὕψι βιβάντα τυχών: οὐδ' ἤρκεσε θώρηξ</p>
        <p><a>13.372</a> χάλκεος, ὃν φορέεσκε, μέσῃ δ' ἐν γαστέρι πῆξε.</p>
        <p><a>13.373</a> δούπησεν δὲ πεσών: ὃ δ' ἐπεύξατο φώνησέν τε:</p>
        <p><a>13.374</a> Ὀθρυονεῦ περὶ δή σε βροτῶν αἰνίζομ' ἁπάντων</p>
        <p><a>13.375</a> εἰ ἐτεὸν δὴ πάντα τελευτήσεις ὅσ' ὑπέστης</p>
        <p><a>13.376</a> Δαρδανίδῃ Πριάμῳ: ὃ δ' ὑπέσχετο θυγατέρα ἥν.</p>
        <p><a>13.377</a> καί κέ τοι ἡμεῖς ταῦτά γ' ὑποσχόμενοι τελέσαιμεν,</p>
        <p><a>13.378</a> δοῖμεν δ' Ἀτρεΐδαο θυγατρῶν εἶδος ἀρίστην</p>
        <p><a>13.379</a> Ἄργεος ἐξαγαγόντες ὀπυιέμεν, εἴ κε σὺν ἄμμιν</p>
        <p><a>13.380</a> Ἰλίου ἐκπέρσῃς εὖ ναιόμενον πτολίεθρον.</p>
        <p><a>13.381</a> ἀλλ' ἕπε', ὄφρ' ἐπὶ νηυσὶ συνώμεθα ποντοπόροισιν</p>
        <p><a>13.382</a> ἀμφὶ γάμῳ, ἐπεὶ οὔ τοι ἐεδνωταὶ κακοί εἰμεν.</p>
        <p><a>13.383</a> ὣς εἰπὼν ποδὸς ἕλκε κατὰ κρατερὴν ὑσμίνην</p>
        <p><a>13.384</a> ἥρως Ἰδομενεύς: τῷ δ' Ἄσιος ἦλθ' ἐπαμύντωρ</p>
        <p><a>13.385</a> πεζὸς πρόσθ' ἵππων: τὼ δὲ πνείοντε κατ' ὤμων</p>
        <p><a>13.386</a> αἰὲν ἔχ' ἡνίοχος θεράπων: ὃ δὲ ἵετο θυμῷ</p>
        <p><a>13.387</a> Ἰδομενῆα βαλεῖν: ὃ δέ μιν φθάμενος βάλε δουρὶ</p>
        <p><a>13.388</a> λαιμὸν ὑπ' ἀνθερεῶνα, διὰ πρὸ δὲ χαλκὸν ἔλασσεν.</p>
        <p><a>13.389</a> ἤριπε δ' ὡς ὅτε τις δρῦς ἤριπεν ἢ ἀχερωῒς</p>
        <p><a>13.390</a> ἠὲ πίτυς βλωθρή, τήν τ' οὔρεσι τέκτονες ἄνδρες</p>
        <p><a>13.391</a> ἐξέταμον πελέκεσσι νεήκεσι νήϊον εἶναι:</p>
        <p><a>13.392</a> ὣς ὃ πρόσθ' ἵππων καὶ δίφρου κεῖτο τανυσθεὶς</p>
        <p><a>13.393</a> βεβρυχὼς κόνιος δεδραγμένος αἱματοέσσης.</p>
        <p><a>13.394</a> ἐκ δέ οἱ ἡνίοχος πλήγη φρένας ἃς πάρος εἶχεν,</p>
        <p><a>13.395</a> οὐδ' ὅ γ' ἐτόλμησεν δηΐων ὑπὸ χεῖρας ἀλύξας</p>
        <p><a>13.396</a> ἂψ ἵππους στρέψαι, τὸν δ' Ἀντίλοχος μενεχάρμης</p>
        <p><a>13.397</a> δουρὶ μέσον περόνησε τυχών: οὐδ' ἤρκεσε θώρηξ</p>
        <p><a>13.398</a> χάλκεος ὃν φορέεσκε, μέσῃ δ' ἐν γαστέρι πῆξεν.</p>
        <p><a>13.399</a> αὐτὰρ ὃ ἀσθμαίνων εὐεργέος ἔκπεσε δίφρου,</p>
        <p><a>13.400</a> ἵππους δ' Ἀντίλοχος μεγαθύμου Νέστορος υἱὸς</p>
        <p><a>13.401</a> ἐξέλασε Τρώων μετ' ἐϋκνήμιδας Ἀχαιούς.</p>
        <p><a>13.402</a> Δηΐφοβος δὲ μάλα σχεδὸν ἤλυθεν Ἰδομενῆος</p>
        <p><a>13.403</a> Ἀσίου ἀχνύμενος, καὶ ἀκόντισε δουρὶ φαεινῷ.</p>
        <p><a>13.404</a> ἀλλ' ὃ μὲν ἄντα ἰδὼν ἠλεύατο χάλκεον ἔγχος</p>
        <p><a>13.405</a> Ἰδομενεύς: κρύφθη γὰρ ὑπ' ἀσπίδι πάντοσ' ἐΐσῃ,</p>
        <p><a>13.406</a> τὴν ἄρ' ὅ γε ῥινοῖσι βοῶν καὶ νώροπι χαλκῷ</p>
        <p><a>13.407</a> δινωτὴν φορέεσκε, δύω κανόνεσσ' ἀραρυῖαν:</p>
        <p><a>13.408</a> τῇ ὕπο πᾶς ἐάλη, τὸ δ' ὑπέρπτατο χάλκεον ἔγχος,</p>
        <p><a>13.409</a> καρφαλέον δέ οἱ ἀσπὶς ἐπιθρέξαντος ἄϋσεν</p>
        <p><a>13.410</a> ἔγχεος: οὐδ' ἅλιόν ῥα βαρείης χειρὸς ἀφῆκεν,</p>
        <p><a>13.411</a> ἀλλ' ἔβαλ' Ἱππασίδην Ὑψήνορα ποιμένα λαῶν</p>
        <p><a>13.412</a> ἧπαρ ὑπὸ πραπίδων, εἶθαρ δ' ὑπὸ γούνατ' ἔλυσε.</p>
        <p><a>13.413</a> Δηΐφοβος δ' ἔκπαγλον ἐπεύξατο μακρὸν ἀΰσας:</p>
        <p><a>13.414</a> οὐ μὰν αὖτ' ἄτιτος κεῖτ' Ἄσιος, ἀλλά ἕ φημι</p>
        <p><a>13.415</a> εἰς Ἄϊδός περ ἰόντα πυλάρταο κρατεροῖο</p>
        <p><a>13.416</a> γηθήσειν κατὰ θυμόν, ἐπεί ῥά οἱ ὤπασα πομπόν.</p>
        <p><a>13.417</a> ὣς ἔφατ', Ἀργείοισι δ' ἄχος γένετ' εὐξαμένοιο,</p>
        <p><a>13.418</a> Ἀντιλόχῳ δὲ μάλιστα δαΐφρονι θυμὸν ὄρινεν:</p>
        <p><a>13.419</a> ἀλλ' οὐδ' ἀχνύμενός περ ἑοῦ ἀμέλησεν ἑταίρου,</p>
        <p><a>13.420</a> ἀλλὰ θέων περίβη καί οἱ σάκος ἀμφεκάλυψε.</p>
        <p><a>13.421</a> τὸν μὲν ἔπειθ' ὑποδύντε δύω ἐρίηρες ἑταῖροι</p>
        <p><a>13.422</a> Μηκιστεὺς Ἐχίοιο πάϊς καὶ δῖος Ἀλάστωρ,</p>
        <p><a>13.423</a> νῆας ἔπι γλαφυρὰς φερέτην βαρέα στενάχοντα.</p>
        <p><a>13.424</a> Ἰδομενεὺς δ' οὐ λῆγε μένος μέγα, ἵετο δ' αἰεὶ</p>
        <p><a>13.425</a> ἠέ τινα Τρώων ἐρεβεννῇ νυκτὶ καλύψαι</p>
        <p><a>13.426</a> ἢ αὐτὸς δουπῆσαι ἀμύνων λοιγὸν Ἀχαιοῖς.</p>
        <p><a>13.427</a> ἔνθ' Αἰσυήταο διοτρεφέος φίλον υἱὸν</p>
        <p><a>13.428</a> ἥρω' Ἀλκάθοον, γαμβρὸς δ' ἦν Ἀγχίσαο,</p>
        <p><a>13.429</a> πρεσβυτάτην δ' ὤπυιε θυγατρῶν Ἱπποδάμειαν</p>
        <p><a>13.430</a> τὴν περὶ κῆρι φίλησε πατὴρ καὶ πότνια μήτηρ</p>
        <p><a>13.431</a> ἐν μεγάρῳ: πᾶσαν γὰρ ὁμηλικίην ἐκέκαστο</p>
        <p><a>13.432</a> κάλλεϊ καὶ ἔργοισιν ἰδὲ φρεσί: τοὔνεκα καί μιν</p>
        <p><a>13.433</a> γῆμεν ἀνὴρ ὤριστος ἐνὶ Τροίῃ εὐρείῃ:</p>
        <p><a>13.434</a> τὸν τόθ' ὑπ' Ἰδομενῆϊ Ποσειδάων ἐδάμασσε</p>
        <p><a>13.435</a> θέλξας ὄσσε φαεινά, πέδησε δὲ φαίδιμα γυῖα:</p>
        <p><a>13.436</a> οὔτε γὰρ ἐξοπίσω φυγέειν δύνατ' οὔτ' ἀλέασθαι,</p>
        <p><a>13.437</a> ἀλλ' ὥς τε στήλην ἢ δένδρεον ὑψιπέτηλον</p>
        <p><a>13.438</a> ἀτρέμας ἑσταότα στῆθος μέσον οὔτασε δουρὶ</p>
        <p><a>13.439</a> ἥρως Ἰδομενεύς, ῥῆξεν δέ οἱ ἀμφὶ χιτῶνα</p>
        <p><a>13.440</a> χάλκεον, ὅς οἱ πρόσθεν ἀπὸ χροὸς ἤρκει ὄλεθρον:</p>
        <p><a>13.441</a> δὴ τότε γ' αὖον ἄϋσεν ἐρεικόμενος περὶ δουρί.</p>
        <p><a>13.442</a> δούπησεν δὲ πεσών, δόρυ δ' ἐν κραδίῃ ἐπεπήγει,</p>
        <p><a>13.443</a> ἥ ῥά οἱ ἀσπαίρουσα καὶ οὐρίαχον πελέμιζεν</p>
        <p><a>13.444</a> ἔγχεος: ἔνθα δ' ἔπειτ' ἀφίει μένος ὄβριμος Ἄρης:</p>
        <p><a>13.445</a> Ἰδομενεὺς δ' ἔκπαγλον ἐπεύξατο μακρὸν ἀΰσας</p>
        <p><a>13.446</a> Δηΐφοβ' ἦ ἄρα δή τι ἐΐσκομεν ἄξιον εἶναι</p>
        <p><a>13.447</a> τρεῖς ἑνὸς ἀντὶ πεφάσθαι; ἐπεὶ σύ περ εὔχεαι οὕτω.</p>
        <p><a>13.448</a> δαιμόνι' ἀλλὰ καὶ αὐτὸς ἐναντίον ἵστασ' ἐμεῖο,</p>
        <p><a>13.449</a> ὄφρα ἴδῃ οἷος Ζηνὸς γόνος ἐνθάδ' ἱκάνω,</p>
        <p><a>13.450</a> ὃς πρῶτον Μίνωα τέκε Κρήτῃ ἐπίουρον:</p>
        <p><a>13.451</a> Μίνως δ' αὖ τέκεθ' υἱὸν ἀμύμονα Δευκαλίωνα,</p>
        <p><a>13.452</a> Δευκαλίων δ' ἐμὲ τίκτε πολέσσ' ἄνδρεσσιν ἄνακτα</p>
        <p><a>13.453</a> Κρήτῃ ἐν εὐρείῃ: νῦν δ' ἐνθάδε νῆες ἔνεικαν</p>
        <p><a>13.454</a> σοί τε κακὸν καὶ πατρὶ καὶ ἄλλοισι Τρώεσσιν.</p>
        <p><a>13.455</a> ὣς φάτο, Δηΐφοβος δὲ διάνδιχα μερμήριξεν</p>
        <p><a>13.456</a> ἤ τινά που Τρώων ἑταρίσσαιτο μεγαθύμων</p>
        <p><a>13.457</a> ἂψ ἀναχωρήσας, ἦ πειρήσαιτο καὶ οἶος.</p>
        <p><a>13.458</a> ὧδε δέ οἱ φρονέοντι δοάσσατο κέρδιον εἶναι</p>
        <p><a>13.459</a> βῆναι ἐπ' Αἰνείαν: τὸν δ' ὕστατον εὗρεν ὁμίλου</p>
        <p><a>13.460</a> ἑσταότ': αἰεὶ γὰρ Πριάμῳ ἐπεμήνιε δίῳ</p>
        <p><a>13.461</a> οὕνεκ' ἄρ' ἐσθλὸν ἐόντα μετ' ἀνδράσιν οὔ τι τίεσκεν.</p>
        <p><a>13.462</a> ἀγχοῦ δ' ἱστάμενος ἔπεα πτερόεντα προσηύδα:</p>
        <p><a>13.463</a> Αἰνεία Τρώων βουληφόρε νῦν σε μάλα χρὴ</p>
        <p><a>13.464</a> γαμβρῷ ἀμυνέμεναι, εἴ πέρ τί σε κῆδος ἱκάνει.</p>
        <p><a>13.465</a> ἀλλ' ἕπευ Ἀλκαθόῳ ἐπαμύνομεν, ὅς σε πάρος γε</p>
        <p><a>13.466</a> γαμβρὸς ἐὼν ἔθρεψε δόμοις ἔνι τυτθὸν ἐόντα:</p>
        <p><a>13.467</a> τὸν δέ τοι Ἰδομενεὺς δουρικλυτὸς ἐξενάριξεν.</p>
        <p><a>13.468</a> ὣς φάτο, τῷ δ' ἄρα θυμὸν ἐνὶ στήθεσσιν ὄρινε,</p>
        <p><a>13.469</a> βῆ δὲ μετ' Ἰδομενῆα μέγα πτολέμοιο μεμηλώς.</p>
        <p><a>13.470</a> ἀλλ' οὐκ Ἰδομενῆα φόβος λάβε τηλύγετον ὥς,</p>
        <p><a>13.471</a> ἀλλ' ἔμεν' ὡς ὅτε τις σῦς οὔρεσιν ἀλκὶ πεποιθώς,</p>
        <p><a>13.472</a> ὅς τε μένει κολοσυρτὸν ἐπερχόμενον πολὺν ἀνδρῶν</p>
        <p><a>13.473</a> χώρῳ ἐν οἰοπόλῳ, φρίσσει δέ τε νῶτον ὕπερθεν:</p>
        <p><a>13.474</a> ὀφθαλμὼ δ' ἄρα οἱ πυρὶ λάμπετον: αὐτὰρ ὀδόντας</p>
        <p><a>13.475</a> θήγει, ἀλέξασθαι μεμαὼς κύνας ἠδὲ καὶ ἄνδρας:</p>
        <p><a>13.476</a> ὣς μένεν Ἰδομενεὺς δουρικλυτός, οὐδ' ὑπεχώρει,</p>
        <p><a>13.477</a> Αἰνείαν ἐπιόντα βοηθόον: αὖε δ' ἑταίρους</p>
        <p><a>13.478</a> Ἀσκάλαφόν τ' ἐσορῶν Ἀφαρῆά τε Δηΐπυρόν τε</p>
        <p><a>13.479</a> Μηριόνην τε καὶ Ἀντίλοχον μήστωρας ἀϋτῆς:</p>
        <p><a>13.480</a> τοὺς ὅ γ' ἐποτρύνων ἔπεα πτερόεντα προσηύδα:</p>
        <p><a>13.481</a> δεῦτε φίλοι, καί μ' οἴῳ ἀμύνετε: δείδια δ' αἰνῶς</p>
        <p><a>13.482</a> Αἰνείαν ἐπιόντα πόδας ταχύν, ὅς μοι ἔπεισιν,</p>
        <p><a>13.483</a> ὃς μάλα καρτερός ἐστι μάχῃ ἔνι φῶτας ἐναίρειν:</p>
        <p><a>13.484</a> καὶ δ' ἔχει ἥβης ἄνθος, ὅ τε κράτος ἐστὶ μέγιστον.</p>
        <p><a>13.485</a> εἰ γὰρ ὁμηλικίη γε γενοίμεθα τῷδ' ἐπὶ θυμῷ</p>
        <p><a>13.486</a> αἶψά κεν ἠὲ φέροιτο μέγα κράτος, ἠὲ φεροίμην.</p>
        <p><a>13.487</a> ὣς ἔφαθ', οἳ δ' ἄρα πάντες ἕνα φρεσὶ θυμὸν ἔχοντες</p>
        <p><a>13.488</a> πλησίοι ἔστησαν, σάκε' ὤμοισι κλίναντες.</p>
        <p><a>13.489</a> Αἰνείας δ' ἑτέρωθεν ἐκέκλετο οἷς ἑτάροισι</p>
        <p><a>13.490</a> Δηΐφοβόν τε Πάριν τ' ἐσορῶν καὶ Ἀγήνορα δῖον,</p>
        <p><a>13.491</a> οἵ οἱ ἅμ' ἡγεμόνες Τρώων ἔσαν: αὐτὰρ ἔπειτα</p>
        <p><a>13.492</a> λαοὶ ἕπονθ', ὡς εἴ τε μετὰ κτίλον ἕσπετο μῆλα</p>
        <p><a>13.493</a> πιόμεν' ἐκ βοτάνης: γάνυται δ' ἄρα τε φρένα ποιμήν:</p>
        <p><a>13.494</a> ὣς Αἰνείᾳ θυμὸς ἐνὶ στήθεσσι γεγήθει</p>
        <p><a>13.495</a> ὡς ἴδε λαῶν ἔθνος ἐπισπόμενον ἑοῖ αὐτῷ.</p>
        <p><a>13.496</a> οἳ δ' ἀμφ' Ἀλκαθόῳ αὐτοσχεδὸν ὁρμήθησαν</p>
        <p><a>13.497</a> μακροῖσι ξυστοῖσι: περὶ στήθεσσι δὲ χαλκὸς</p>
        <p><a>13.498</a> σμερδαλέον κονάβιζε τιτυσκομένων καθ' ὅμιλον</p>
        <p><a>13.499</a> ἀλλήλων: δύο δ' ἄνδρες ἀρήϊοι ἔξοχον ἄλλων</p>
        <p><a>13.500</a> Αἰνείας τε καὶ Ἰδομενεὺς ἀτάλαντοι Ἄρηϊ</p>
        <p><a>13.501</a> ἵεντ' ἀλλήλων ταμέειν χρόα νηλέϊ χαλκῷ.</p>
        <p><a>13.502</a> Αἰνείας δὲ πρῶτος ἀκόντισεν Ἰδομενῆος:</p>
        <p><a>13.503</a> ἀλλ' ὃ μὲν ἄντα ἰδὼν ἠλεύατο χάλκεον ἔγχος,</p>
        <p><a>13.504</a> αἰχμὴ δ' Αἰνείαο κραδαινομένη κατὰ γαίης</p>
        <p><a>13.505</a> ᾤχετ', ἐπεί ῥ' ἅλιον στιβαρῆς ἀπὸ χειρὸς ὄρουσεν.</p>
        <p><a>13.506</a> Ἰδομενεὺς δ' ἄρα Οἰνόμαον βάλε γαστέρα μέσσην,</p>
        <p><a>13.507</a> ῥῆξε δὲ θώρηκος γύαλον, διὰ δ' ἔντερα χαλκὸς</p>
        <p><a>13.508</a> ἤφυσ': ὃ δ' ἐν κονίῃσι πεσὼν ἕλε γαῖαν ἀγοστῷ.</p>
        <p><a>13.509</a> Ἰδομενεὺς δ' ἐκ μὲν νέκυος δολιχόσκιον ἔγχος</p>
        <p><a>13.510</a> ἐσπάσατ', οὐδ' ἄρ' ἔτ' ἄλλα δυνήσατο τεύχεα καλὰ</p>
        <p><a>13.511</a> ὤμοιιν ἀφελέσθαι: ἐπείγετο γὰρ βελέεσσιν.</p>
        <p><a>13.512</a> οὐ γὰρ ἔτ' ἔμπεδα γυῖα ποδῶν ἦν ὁρμηθέντι,</p>
        <p><a>13.513</a> οὔτ' ἄρ' ἐπαΐξαι μεθ' ἑὸν: βέλος οὔτ' ἀλέασθαι.</p>
        <p><a>13.514</a> τώ ῥα καὶ ἐν σταδίῃ μὲν ἀμύνετο νηλεὲς ἦμαρ,</p>
        <p><a>13.515</a> τρέσσαι δ' οὐκ ἔτι ῥίμφα πόδες φέρον ἐκ πολέμοιο.</p>
        <p><a>13.516</a> τοῦ δὲ βάδην ἀπιόντος ἀκόντισε δουρὶ φαεινῷ</p>
        <p><a>13.517</a> Δηΐφοβος: δὴ γάρ οἱ ἔχεν κότον ἐμμενὲς αἰεί.</p>
        <p><a>13.518</a> ἀλλ' ὅ γε καὶ τόθ' ἅμαρτεν, ὃ δ' Ἀσκάλαφον βάλε δουρὶ</p>
        <p><a>13.519</a> υἱὸν Ἐνυαλίοιο: δι' ὤμου δ' ὄβριμον ἔγχος</p>
        <p><a>13.520</a> ἔσχεν: ὃ δ' ἐν κονίῃσι πεσὼν ἕλε γαῖαν ἀγοστῷ.</p>
        <p><a>13.521</a> οὐδ' ἄρα πώ τι πέπυστο βριήπυος ὄβριμος Ἄρης</p>
        <p><a>13.522</a> υἷος ἑοῖο πεσόντος ἐνὶ κρατερῇ ὑσμίνῃ,</p>
        <p><a>13.523</a> ἀλλ' ὅ γ' ἄρ' ἄκρῳ Ὀλύμπῳ ὑπὸ χρυσέοισι νέφεσσιν</p>
        <p><a>13.524</a> ἧστο Διὸς βουλῇσιν ἐελμένος, ἔνθά περ ἄλλοι</p>
        <p><a>13.525</a> ἀθάνατοι θεοὶ ἦσαν ἐεργόμενοι πολέμοιο.</p>
        <p><a>13.526</a> οἳ δ' ἀμφ' Ἀσκαλάφῳ αὐτοσχεδὸν ὁρμήθησαν:</p>
        <p><a>13.527</a> Δηΐφοβος μὲν ἀπ' Ἀσκαλάφου πήληκα φαεινὴν</p>
        <p><a>13.528</a> ἥρπασε, Μηριόνης δὲ θοῷ ἀτάλαντος Ἄρηϊ</p>
        <p><a>13.529</a> δουρὶ βραχίονα τύψεν ἐπάλμενος, ἐκ δ' ἄρα χειρὸς</p>
        <p><a>13.530</a> αὐλῶπις τρυφάλεια χαμαὶ βόμβησε πεσοῦσα.</p>
        <p><a>13.531</a> Μηριόνης δ' ἐξ αὖτις ἐπάλμενος αἰγυπιὸς ὣς</p>
        <p><a>13.532</a> ἐξέρυσε πρυμνοῖο βραχίονος ὄβριμον ἔγχος,</p>
        <p><a>13.533</a> ἂψ δ' ἑτάρων εἰς ἔθνος ἐχάζετο. τὸν δὲ Πολίτης</p>
        <p><a>13.534</a> αὐτοκασίγνητος περὶ μέσσῳ χεῖρε τιτήνας</p>
        <p><a>13.535</a> ἐξῆγεν πολέμοιο δυσηχέος, ὄφρ' ἵκεθ' ἵππους</p>
        <p><a>13.536</a> ὠκέας, οἵ οἱ ὄπισθε μάχης ἠδὲ πτολέμοιο</p>
        <p><a>13.537</a> ἕστασαν ἡνίοχόν τε καὶ ἅρματα ποικίλ' ἔχοντες:</p>
        <p><a>13.538</a> οἳ τόν γε προτὶ ἄστυ φέρον βαρέα στενάχοντα</p>
        <p><a>13.539</a> τειρόμενον: κατὰ δ' αἷμα νεουτάτου ἔρρεε χειρός.</p>
        <p><a>13.540</a> οἳ δ' ἄλλοι μάρναντο, βοὴ δ' ἄσβεστος ὀρώρει.</p>
        <p><a>13.541</a> ἔνθ' Αἰνέας Ἀφαρῆα Καλητορίδην ἐπορούσας</p>
        <p><a>13.542</a> λαιμὸν τύψ' ἐπὶ οἷ τετραμμένον ὀξέϊ δουρί:</p>
        <p><a>13.543</a> ἐκλίνθη δ' ἑτέρωσε κάρη, ἐπὶ δ' ἀσπὶς ἑάφθη</p>
        <p><a>13.544</a> καὶ κόρυς, ἀμφὶ δέ οἱ θάνατος χύτο θυμοραϊστής.</p>
        <p><a>13.545</a> Ἀντίλοχος δὲ Θόωνα μεταστρεφθέντα δοκεύσας</p>
        <p><a>13.546</a> οὔτασ' ἐπαΐξας, ἀπὸ δὲ φλέβα πᾶσαν ἔκερσεν,</p>
        <p><a>13.547</a> ἥ τ' ἀνὰ νῶτα θέουσα διαμπερὲς αὐχέν' ἱκάνει:</p>
        <p><a>13.548</a> τὴν ἀπὸ πᾶσαν ἔκερσεν: ὃ δ' ὕπτιος ἐν κονίῃσι</p>
        <p><a>13.549</a> κάππεσεν, ἄμφω χεῖρε φίλοις ἑτάροισι πετάσσας.</p>
        <p><a>13.550</a> Ἀντίλοχος δ' ἐπόρουσε, καὶ αἴνυτο τεύχε' ἀπ' ὤμων</p>
        <p><a>13.551</a> παπταίνων: Τρῶες δὲ περισταδὸν ἄλλοθεν ἄλλος</p>
        <p><a>13.552</a> οὔταζον σάκος εὐρὺ παναίολον, οὐδὲ δύναντο</p>
        <p><a>13.553</a> εἴσω ἐπιγράψαι τέρενα χρόα νηλέϊ χαλκῷ</p>
        <p><a>13.554</a> Ἀντιλόχου: πέρι γάρ ῥα Ποσειδάων ἐνοσίχθων</p>
        <p><a>13.555</a> Νέστορος υἱὸν ἔρυτο καὶ ἐν πολλοῖσι βέλεσσιν.</p>
        <p><a>13.556</a> οὐ μὲν γάρ ποτ' ἄνευ δηΐων ἦν, ἀλλὰ κατ' αὐτοὺς</p>
        <p><a>13.557</a> στρωφᾶτ': οὐδέ οἱ ἔγχος ἔχ' ἀτρέμας, ἀλλὰ μάλ' αἰεὶ</p>
        <p><a>13.558</a> σειόμενον ἐλέλικτο: τιτύσκετο δὲ φρεσὶν ᾗσιν</p>
        <p><a>13.559</a> ἤ τευ ἀκοντίσσαι, ἠὲ σχεδὸν ὁρμηθῆναι.</p>
        <p><a>13.560</a> ἀλλ' οὐ λῆθ' Ἀδάμαντα τιτυσκόμενος καθ' ὅμιλον</p>
        <p><a>13.561</a> Ἀσιάδην, ὅ οἱ οὖτα μέσον σάκος ὀξέϊ χαλκῷ</p>
        <p><a>13.562</a> ἐγγύθεν ὁρμηθείς: ἀμενήνωσεν δέ οἱ αἰχμὴν</p>
        <p><a>13.563</a> κυανοχαῖτα Ποσειδάων βιότοιο μεγήρας.</p>
        <p><a>13.564</a> καὶ τὸ μὲν αὐτοῦ μεῖν' ὥς τε σκῶλος πυρίκαυστος</p>
        <p><a>13.565</a> ἐν σάκει Ἀντιλόχοιο, τὸ δ' ἥμισυ κεῖτ' ἐπὶ γαίης:</p>
        <p><a>13.566</a> ἂψ δ' ἑτάρων εἰς ἔθνος ἐχάζετο κῆρ' ἀλεείνων:</p>
        <p><a>13.567</a> Μηριόνης δ' ἀπιόντα μετασπόμενος βάλε δουρὶ</p>
        <p><a>13.568</a> αἰδοίων τε μεσηγὺ καὶ ὀμφαλοῦ, ἔνθα μάλιστα</p>
        <p><a>13.569</a> γίγνετ' Ἄρης ἀλεγεινὸς ὀϊζυροῖσι βροτοῖσιν.</p>
        <p><a>13.570</a> ἔνθά οἱ ἔγχος ἔπηξεν: ὃ δ' ἑσπόμενος περὶ δουρὶ</p>
        <p><a>13.571</a> ἤσπαιρ' ὡς ὅτε βοῦς τόν τ' οὔρεσι βουκόλοι ἄνδρες</p>
        <p><a>13.572</a> ἰλλάσιν οὐκ ἐθέλοντα βίῃ δήσαντες ἄγουσιν:</p>
        <p><a>13.573</a> ὣς ὃ τυπεὶς ἤσπαιρε μίνυνθά περ, οὔ τι μάλα δήν,</p>
        <p><a>13.574</a> ὄφρά οἱ ἐκ χροὸς ἔγχος ἀνεσπάσατ' ἐγγύθεν ἐλθὼν</p>
        <p><a>13.575</a> ἥρως Μηριόνης: τὸν δὲ σκότος ὄσσε κάλυψε.</p>
        <p><a>13.576</a> Δηΐπυρον δ' Ἕλενος ξίφεϊ σχεδὸν ἤλασε κόρσην</p>
        <p><a>13.577</a> Θρηϊκίῳ μεγάλῳ, ἀπὸ δὲ τρυφάλειαν ἄραξεν.</p>
        <p><a>13.578</a> ἣ μὲν ἀποπλαγχθεῖσα χαμαὶ πέσε, καί τις Ἀχαιῶν</p>
        <p><a>13.579</a> μαρναμένων μετὰ ποσσὶ κυλινδομένην ἐκόμισσε:</p>
        <p><a>13.580</a> τὸν δὲ κατ' ὀφθαλμῶν ἐρεβεννὴ νὺξ ἐκάλυψεν.</p>
        <p><a>13.581</a> Ἀτρεΐδην δ' ἄχος εἷλε βοὴν ἀγαθὸν Μενέλαον:</p>
        <p><a>13.582</a> βῆ δ' ἐπαπειλήσας Ἑλένῳ ἥρωϊ ἄνακτι</p>
        <p><a>13.583</a> ὀξὺ δόρυ κραδάων: ὃ δὲ τόξου πῆχυν ἄνελκε.</p>
        <p><a>13.584</a> τὼ δ' ἄρ' ὁμαρτήδην ὃ μὲν ἔγχεϊ ὀξυόεντι</p>
        <p><a>13.585</a> ἵετ' ἀκοντίσσαι, ὃ δ' ἀπὸ νευρῆφιν ὀϊστῷ.</p>
        <p><a>13.586</a> Πριαμίδης μὲν ἔπειτα κατὰ στῆθος βάλεν ἰῷ</p>
        <p><a>13.587</a> θώρηκος γύαλον, ἀπὸ δ' ἔπτατο πικρὸς ὀϊστός.</p>
        <p><a>13.588</a> ὡς δ' ὅτ' ἀπὸ πλατέος πτυόφιν μεγάλην κατ' ἀλωὴν</p>
        <p><a>13.589</a> θρῴσκωσιν κύαμοι μελανόχροες ἢ ἐρέβινθοι</p>
        <p><a>13.590</a> πνοιῇ ὕπο λιγυρῇ καὶ λικμητῆρος ἐρωῇ,</p>
        <p><a>13.591</a> ὣς ἀπὸ θώρηκος Μενελάου κυδαλίμοιο</p>
        <p><a>13.592</a> πολλὸν ἀποπλαγχθεὶς ἑκὰς ἔπτατο πικρὸς ὀϊστός.</p>
        <p><a>13.593</a> Ἀτρεΐδης δ' ἄρα χεῖρα βοὴν ἀγαθὸς Μενέλαος</p>
        <p><a>13.594</a> τὴν βάλεν ᾗ ῥ' ἔχε τόξον ἐΰξοον: ἐν δ' ἄρα τόξῳ</p>
        <p><a>13.595</a> ἀντικρὺ διὰ χειρὸς ἐλήλατο χάλκεον ἔγχος.</p>
        <p><a>13.596</a> ἂψ δ' ἑτάρων εἰς ἔθνος ἐχάζετο κῆρ' ἀλεείνων</p>
        <p><a>13.597</a> χεῖρα παρακρεμάσας: τὸ δ' ἐφέλκετο μείλινον ἔγχος.</p>
        <p><a>13.598</a> καὶ τὸ μὲν ἐκ χειρὸς ἔρυσεν μεγάθυμος Ἀγήνωρ,</p>
        <p><a>13.599</a> αὐτὴν δὲ ξυνέδησεν ἐϋστρεφεῖ οἰὸς ἀώτῳ</p>
        <p><a>13.600</a> σφενδόνῃ, ἣν ἄρα οἱ θεράπων ἔχε ποιμένι λαῶν.</p>
        <p><a>13.601</a> Πείσανδρος δ' ἰθὺς Μενελάου κυδαλίμοιο</p>
        <p><a>13.602</a> ἤϊε: τὸν δ' ἄγε μοῖρα κακὴ θανάτοιο τέλος δὲ</p>
        <p><a>13.603</a> σοὶ Μενέλαε δαμῆναι ἐν αἰνῇ δηϊοτῆτι.</p>
        <p><a>13.604</a> οἳ δ' ὅτε δὴ σχεδὸν ἦσαν ἐπ' ἀλλήλοισιν ἰόντες</p>
        <p><a>13.605</a> Ἀτρεΐδης μὲν ἅμαρτε, παραὶ δέ οἱ ἐτράπετ' ἔγχος,</p>
        <p><a>13.606</a> Πείσανδρος δὲ σάκος Μενελάου κυδαλίμοιο</p>
        <p><a>13.607</a> οὔτασεν, οὐδὲ διὰ πρὸ δυνήσατο χαλκὸν ἐλάσσαι:</p>
        <p><a>13.608</a> ἔσχεθε γὰρ σάκος εὐρύ, κατεκλάσθη δ' ἐνὶ καυλῷ</p>
        <p><a>13.609</a> ἔγχος: ὃ δὲ φρεσὶν ᾗσι χάρη καὶ ἐέλπετο νίκην.</p>
        <p><a>13.610</a> Ἀτρεΐδης δὲ ἐρυσσάμενος ξίφος ἀργυρόηλον</p>
        <p><a>13.611</a> ἆλτ' ἐπὶ Πεισάνδρῳ: ὃ δ' ὑπ' ἀσπίδος εἵλετο καλὴν</p>
        <p><a>13.612</a> ἀξίνην εὔχαλκον ἐλαΐνῳ ἀμφὶ πελέκκῳ</p>
        <p><a>13.613</a> μακρῷ ἐϋξέστῳ: ἅμα δ' ἀλλήλων ἐφίκοντο.</p>
        <p><a>13.614</a> ἤτοι ὃ μὲν κόρυθος φάλον ἤλασεν ἱπποδασείης</p>
        <p><a>13.615</a> ἄκρον ὑπὸ λόφον αὐτόν, ὃ δὲ προσιόντα μέτωπον</p>
        <p><a>13.616</a> ῥινὸς ὕπερ πυμάτης: λάκε δ' ὀστέα, τὼ δέ οἱ ὄσσε</p>
        <p><a>13.617</a> πὰρ ποσὶν αἱματόεντα χαμαὶ πέσον ἐν κονίῃσιν,</p>
        <p><a>13.618</a> ἰδνώθη δὲ πεσών: ὃ δὲ λὰξ ἐν στήθεσι βαίνων</p>
        <p><a>13.619</a> τεύχεά τ' ἐξενάριξε καὶ εὐχόμενος ἔπος ηὔδα:</p>
        <p><a>13.620</a> λείψετέ θην οὕτω γε νέας Δαναῶν ταχυπώλων</p>
        <p><a>13.621</a> Τρῶες ὑπερφίαλοι δεινῆς ἀκόρητοι ἀϋτῆς,</p>
        <p><a>13.622</a> ἄλλης μὲν λώβης τε καὶ αἴσχεος οὐκ ἐπιδευεῖς</p>
        <p><a>13.623</a> ἣν ἐμὲ λωβήσασθε κακαὶ κύνες, οὐδέ τι θυμῷ</p>
        <p><a>13.624</a> Ζηνὸς ἐριβρεμέτεω χαλεπὴν ἐδείσατε μῆνιν</p>
        <p><a>13.625</a> ξεινίου, ὅς τέ ποτ' ὔμμι διαφθέρσει πόλιν αἰπήν:</p>
        <p><a>13.626</a> οἵ μευ κουριδίην ἄλοχον καὶ κτήματα πολλὰ</p>
        <p><a>13.627</a> μὰψ οἴχεσθ' ἀνάγοντες, ἐπεὶ φιλέεσθε παρ' αὐτῇ:</p>
        <p><a>13.628</a> νῦν αὖτ' ἐν νηυσὶν μενεαίνετε ποντοπόροισι</p>
        <p><a>13.629</a> πῦρ ὀλοὸν βαλέειν, κτεῖναι δ' ἥρωας Ἀχαιούς.</p>
        <p><a>13.630</a> ἀλλά ποθι σχήσεσθε καὶ ἐσσύμενοί περ Ἄρηος.</p>
        <p><a>13.631</a> Ζεῦ πάτερ ἦ τέ σέ φασι περὶ φρένας ἔμμεναι ἄλλων</p>
        <p><a>13.632</a> ἀνδρῶν ἠδὲ θεῶν: σέο δ' ἐκ τάδε πάντα πέλονται:</p>
        <p><a>13.633</a> οἷον δὴ ἄνδρεσσι χαρίζεαι ὑβριστῇσι</p>
        <p><a>13.634</a> Τρωσίν, τῶν μένος αἰὲν ἀτάσθαλον, οὐδὲ δύνανται</p>
        <p><a>13.635</a> φυλόπιδος κορέσασθαι ὁμοιΐου πτολέμοιο.</p>
        <p><a>13.636</a> πάντων μὲν κόρος ἐστὶ καὶ ὕπνου καὶ φιλότητος</p>
        <p><a>13.637</a> μολπῆς τε γλυκερῆς καὶ ἀμύμονος ὀρχηθμοῖο,</p>
        <p><a>13.638</a> τῶν πέρ τις καὶ μᾶλλον ἐέλδεται ἐξ ἔρον εἷναι</p>
        <p><a>13.639</a> ἢ πολέμου: Τρῶες δὲ μάχης ἀκόρητοι ἔασιν.</p>
        <p><a>13.640</a> ὣς εἰπὼν τὰ μὲν ἔντε' ἀπὸ χροὸς αἱματόεντα</p>
        <p><a>13.641</a> συλήσας ἑτάροισι δίδου Μενέλαος ἀμύμων,</p>
        <p><a>13.642</a> αὐτὸς δ' αὖτ' ἐξ αὖτις ἰὼν προμάχοισιν ἐμίχθη.</p>
        <p><a>13.643</a> ἔνθά οἱ υἱὸς ἐπᾶλτο Πυλαιμένεος βασιλῆος</p>
        <p><a>13.644</a> Ἁρπαλίων, ὅ ῥα πατρὶ φίλῳ ἕπετο πτολεμίξων</p>
        <p><a>13.645</a> ἐς τροίην, οὐδ' αὖτις ἀφίκετο πατρίδα γαῖαν:</p>
        <p><a>13.646</a> ὅς ῥα τότ' Ἀτρεΐδαο μέσον σάκος οὔτασε δουρὶ</p>
        <p><a>13.647</a> ἐγγύθεν, οὐδὲ διὰ πρὸ δυνήσατο χαλκὸν ἐλάσσαι</p>
        <p><a>13.648</a> ἂψ δ' ἑτάρων εἰς ἔθνος ἐχάζετο κῆρ' ἀλεείνων</p>
        <p><a>13.649</a> πάντοσε παπταίνων μή τις χρόα χαλκῷ ἐπαύρῃ.</p>
        <p><a>13.650</a> Μηριόνης δ' ἀπιόντος ἵει χαλκήρε' ὀϊστόν,</p>
        <p><a>13.651</a> καί ῥ' ἔβαλε γλουτὸν κάτα δεξιόν: αὐτὰρ ὀϊστὸς</p>
        <p><a>13.652</a> ἀντικρὺ κατὰ κύστιν ὑπ' ὀστέον ἐξεπέρησεν.</p>
        <p><a>13.653</a> ἑζόμενος δὲ κατ' αὖθι φίλων ἐν χερσὶν ἑταίρων</p>
        <p><a>13.654</a> θυμὸν ἀποπνείων, ὥς τε σκώληξ ἐπὶ γαίῃ</p>
        <p><a>13.655</a> κεῖτο ταθείς: ἐκ δ' αἷμα μέλαν ῥέε, δεῦε δὲ γαῖαν.</p>
        <p><a>13.656</a> τὸν μὲν Παφλαγόνες μεγαλήτορες ἀμφεπένοντο,</p>
        <p><a>13.657</a> ἐς δίφρον δ' ἀνέσαντες ἄγον προτὶ Ἴλιον ἱρὴν</p>
        <p><a>13.658</a> ἀχνύμενοι: μετὰ δέ σφι πατὴρ κίε δάκρυα λείβων,</p>
        <p><a>13.659</a> ποινὴ δ' οὔ τις παιδὸς ἐγίγνετο τεθνηῶτος.</p>
        <p><a>13.660</a> τοῦ δὲ Πάρις μάλα θυμὸν ἀποκταμένοιο χολώθη:</p>
        <p><a>13.661</a> ξεῖνος γάρ οἱ ἔην πολέσιν μετὰ Παφλαγόνεσσι:</p>
        <p><a>13.662</a> τοῦ ὅ γε χωόμενος προΐει χαλκήρε' ὀϊστόν.</p>
        <p><a>13.663</a> ἦν δέ τις Εὐχήνωρ Πολυΐδου μάντιος υἱὸς</p>
        <p><a>13.664</a> ἀφνειός τ' ἀγαθός τε Κορινθόθι οἰκία ναίων,</p>
        <p><a>13.665</a> ὅς ῥ' εὖ εἰδὼς κῆρ' ὀλοὴν ἐπὶ νηὸς ἔβαινε:</p>
        <p><a>13.666</a> πολλάκι γάρ οἱ ἔειπε γέρων ἀγαθὸς Πολύϊδος</p>
        <p><a>13.667</a> νούσῳ ὑπ' ἀργαλέῃ φθίσθαι οἷς ἐν μεγάροισιν,</p>
        <p><a>13.668</a> ἢ μετ' Ἀχαιῶν νηυσὶν ὑπὸ Τρώεσσι δαμῆναι:</p>
        <p><a>13.669</a> τώ ῥ' ἅμα τ' ἀργαλέην θωὴν ἀλέεινεν Ἀχαιῶν</p>
        <p><a>13.670</a> νοῦσόν τε στυγερήν, ἵνα μὴ πάθοι ἄλγεα θυμῷ.</p>
        <p><a>13.671</a> τὸν βάλ' ὑπὸ γναθμοῖο. καὶ οὔατος: ὦκα δὲ θυμὸς</p>
        <p><a>13.672</a> ᾤχετ' ἀπὸ μελέων, στυγερὸς δ' ἄρα μιν σκότος εἷλεν.</p>
        <p><a>13.673</a> ὣς οἳ μὲν μάρναντο δέμας πυρὸς αἰθομένοιο:</p>
        <p><a>13.674</a> Ἕκτωρ δ' οὐκ ἐπέπυστο Διῒ φίλος, οὐδέ τι ᾔδη</p>
        <p><a>13.675</a> ὅττί ῥά οἱ νηῶν ἐπ' ἀριστερὰ δηϊόωντο</p>
        <p><a>13.676</a> λαοὶ ὑπ' Ἀργείων. τάχα δ' ἂν καὶ κῦδος Ἀχαιῶν</p>
        <p><a>13.677</a> ἔπλετο: τοῖος γὰρ γαιήοχος ἐννοσίγαιος</p>
        <p><a>13.678</a> ὄτρυν' Ἀργείους, πρὸς δὲ σθένει αὐτὸς ἄμυνεν:</p>
        <p><a>13.679</a> ἀλλ' ἔχεν ᾗ τὰ πρῶτα πύλας καὶ τεῖχος ἐσᾶλτο</p>
        <p><a>13.680</a> ῥηξάμενος Δαναῶν πυκινὰς στίχας ἀσπιστάων,</p>
        <p><a>13.681</a> ἔνθ' ἔσαν Αἴαντός τε νέες καὶ Πρωτεσιλάου</p>
        <p><a>13.682</a> θῖν' ἔφ' ἁλὸς πολιῆς εἰρυμέναι: αὐτὰρ ὕπερθε</p>
        <p><a>13.683</a> τεῖχος ἐδέδμητο χθαμαλώτατον, ἔνθα μάλιστα</p>
        <p><a>13.684</a> ζαχρηεῖς γίγνοντο μάχῃ αὐτοί τε καὶ ἵπποι.</p>
        <p><a>13.685</a> ἔνθα δὲ Βοιωτοὶ καὶ Ἰάονες ἑλκεχίτωνες</p>
        <p><a>13.686</a> Λοκροὶ καὶ Φθῖοι καὶ φαιδιμόεντες Ἐπειοὶ</p>
        <p><a>13.687</a> σπουδῇ ἐπαΐσσοντα νεῶν ἔχον, οὐδὲ δύναντο</p>
        <p><a>13.688</a> ὦσαι ἀπὸ σφείων φλογὶ εἴκελον Ἕκτορα δῖον</p>
        <p><a>13.689</a> οἳ μὲν Ἀθηναίων προλελεγμένοι: ἐν δ' ἄρα τοῖσιν</p>
        <p><a>13.690</a> ἦρχ' υἱὸς Πετεῶο Μενεσθεύς, οἳ δ' ἅμ' ἕποντο</p>
        <p><a>13.691</a> Φείδας τε Στιχίος τε Βίας τ' ἐΰς: αὐτὰρ Ἐπειῶν</p>
        <p><a>13.692</a> Φυλεΐδης τε Μέγης Ἀμφίων τε Δρακίος τε,</p>
        <p><a>13.693</a> πρὸ Φθίων δὲ Μέδων τε μενεπτόλεμός τε Ποδάρκης.</p>
        <p><a>13.694</a> ἤτοι ὃ μὲν νόθος υἱὸς Ὀϊλῆος θείοιο</p>
        <p><a>13.695</a> ἔσκε Μέδων Αἴαντος ἀδελφεός: αὐτὰρ ἔναιεν</p>
        <p><a>13.696</a> ἐν Φυλάκῃ γαίης ἄπο πατρίδος ἄνδρα κατακτὰς</p>
        <p><a>13.697</a> γνωτὸν μητρυιῆς Ἐριώπιδος, ἣν ἔχ' Ὀϊλεύς:</p>
        <p><a>13.698</a> αὐτὰρ ὃ Ἰφίκλοιο πάϊς τοῦ Φυλακίδαο.</p>
        <p><a>13.699</a> οἳ μὲν πρὸ Φθίων μεγαθύμων θωρηχθέντες</p>
        <p><a>13.700</a> ναῦφιν ἀμυνόμενοι μετὰ Βοιωτῶν ἐμάχοντο:</p>
        <p><a>13.701</a> Αἴας δ' οὐκέτι πάμπαν Ὀϊλῆος ταχὺς υἱὸς</p>
        <p><a>13.702</a> ἵστατ' ἀπ' Αἴαντος Τελαμωνίου οὐδ' ἠβαιόν,</p>
        <p><a>13.703</a> ἀλλ' ὥς τ' ἐν νειῷ βόε οἴνοπε πηκτὸν ἄροτρον</p>
        <p><a>13.704</a> ἶσον θυμὸν ἔχοντε τιταίνετον: ἀμφὶ δ' ἄρά σφι</p>
        <p><a>13.705</a> πρυμνοῖσιν κεράεσσι πολὺς ἀνακηκίει ἱδρώς:</p>
        <p><a>13.706</a> τὼ μέν τε ζυγὸν οἶον ἐΰξοον ἀμφὶς ἐέργει</p>
        <p><a>13.707</a> ἱεμένω κατὰ ὦλκα: τέμει δέ τε τέλσον ἀρούρης:</p>
        <p><a>13.708</a> ὣς τὼ παρβεβαῶτε μάλ' ἕστασαν ἀλλήλοιιν.</p>
        <p><a>13.709</a> ἀλλ' ἤτοι Τελαμωνιάδῃ πολλοί τε καὶ ἐσθλοὶ</p>
        <p><a>13.710</a> λαοὶ ἕπονθ' ἕταροι, οἵ οἱ σάκος ἐξεδέχοντο</p>
        <p><a>13.711</a> ὁππότε μιν κάματός τε καὶ ἱδρὼς γούναθ' ἵκοιτο.</p>
        <p><a>13.712</a> οὐδ' ἄρ' Ὀϊλιάδῃ μεγαλήτορι Λοκροὶ ἕποντο:</p>
        <p><a>13.713</a> οὐ γάρ σφι σταδίῃ ὑσμίνῃ μίμνε φίλον κῆρ:</p>
        <p><a>13.714</a> οὐ γὰρ ἔχον κόρυθας χαλκήρεας ἱπποδασείας,</p>
        <p><a>13.715</a> οὐδ' ἔχον ἀσπίδας εὐκύκλους καὶ μείλινα δοῦρα,</p>
        <p><a>13.716</a> ἀλλ' ἄρα τόξοισιν καὶ ἐϋστρεφεῖ οἶος ἀώτῳ</p>
        <p><a>13.717</a> Ἴλιον εἰς ἅμ' ἕποντο πεποιθότες, οἷσιν ἔπειτα</p>
        <p><a>13.718</a> ταρφέα βάλλοντες Τρώων ῥήγνυντο φάλαγγας:</p>
        <p><a>13.719</a> δή ῥα τόθ' οἳ μὲν πρόσθε σὺν ἔντεσι δαιδαλέοισι</p>
        <p><a>13.720</a> μάρναντο Τρωσίν τε καὶ Ἕκτορι χαλκοκορυστῇ,</p>
        <p><a>13.721</a> οἳ δ' ὄπιθεν βάλλοντες ἐλάνθανον: οὐδέ τι χάρμης</p>
        <p><a>13.722</a> Τρῶες μιμνήσκοντο: συνεκλόνεον γὰρ ὀϊστοί.</p>
        <p><a>13.723</a> ἔνθά κε λευγαλέως νηῶν ἄπο καὶ κλισιάων</p>
        <p><a>13.724</a> Τρῶες ἐχώρησαν προτὶ Ἴλιον ἠνεμόεσσαν,</p>
        <p><a>13.725</a> εἰ μὴ Πουλυδάμας θρασὺν Ἕκτορα εἶπε παραστάς:</p>
        <p><a>13.726</a> Ἕκτορ ἀμήχανός ἐσσι παραρρητοῖσι πιθέσθαι.</p>
        <p><a>13.727</a> οὕνεκά τοι περὶ δῶκε θεὸς πολεμήϊα ἔργα</p>
        <p><a>13.728</a> τοὔνεκα καὶ βουλῇ ἐθέλεις περιίδμεναι ἄλλων:</p>
        <p><a>13.729</a> ἀλλ' οὔ πως ἅμα πάντα δυνήσεαι αὐτὸς ἑλέσθαι.</p>
        <p><a>13.730</a> ἄλλῳ μὲν γὰρ ἔδωκε θεὸς πολεμήϊα ἔργα,</p>
        <p><a>13.731</a> ἄλλῳ δ' ὀρχηστύν, ἑτέρῳ κίθαριν καὶ ἀοιδήν,</p>
        <p><a>13.732</a> ἄλλῳ δ' ἐν στήθεσσι τιθεῖ νόον εὐρύοπα Ζεὺς</p>
        <p><a>13.733</a> ἐσθλόν, τοῦ δέ τε πολλοὶ ἐπαυρίσκοντ' ἄνθρωποι,</p>
        <p><a>13.734</a> καί τε πολέας ἐσάωσε, μάλιστα δὲ καὐτὸς ἀνέγνω.</p>
        <p><a>13.735</a> αὐτὰρ ἐγὼν ἐρέω ὥς μοι δοκεῖ εἶναι ἄριστα:</p>
        <p><a>13.736</a> πάντῃ γάρ σε περὶ στέφανος πολέμοιο δέδηε:</p>
        <p><a>13.737</a> Τρῶες δὲ μεγάθυμοι ἐπεὶ κατὰ τεῖχος ἔβησαν</p>
        <p><a>13.738</a> οἳ μὲν ἀφεστᾶσιν σὺν τεύχεσιν, οἳ δὲ μάχονται</p>
        <p><a>13.739</a> παυρότεροι πλεόνεσσι κεδασθέντες κατὰ νῆας.</p>
        <p><a>13.740</a> ἀλλ' ἀναχασσάμενος κάλει ἐνθάδε πάντας ἀρίστους:</p>
        <p><a>13.741</a> ἔνθεν δ' ἂν μάλα πᾶσαν ἐπιφρασσαίμεθα βουλὴν</p>
        <p><a>13.742</a> ἤ κεν ἐνὶ νήεσσι πολυκλήϊσι πέσωμεν</p>
        <p><a>13.743</a> αἴ κ' ἐθέλῃσι θεὸς δόμεναι κράτος, ἦ κεν ἔπειτα</p>
        <p><a>13.744</a> πὰρ νηῶν ἔλθωμεν ἀπήμονες. ἦ γὰρ ἔγωγε</p>
        <p><a>13.745</a> δείδω μὴ τὸ χθιζὸν ἀποστήσωνται Ἀχαιοὶ</p>
        <p><a>13.746</a> χρεῖος, ἐπεὶ παρὰ νηυσὶν ἀνὴρ ἆτος πολέμοιο</p>
        <p><a>13.747</a> μίμνει, ὃν οὐκέτι πάγχυ μάχης σχήσεσθαι ὀΐω.</p>
        <p><a>13.748</a> ὣς φάτο Πουλυδάμας, ἅδε δ' Ἕκτορι μῦθος ἀπήμων,</p>
        <p><a>13.749</a> αὐτίκα δ' ἐξ ὀχέων σὺν τεύχεσιν ἆλτο χαμᾶζε</p>
        <p><a>13.750</a> καί μιν φωνήσας ἔπεα πτερόεντα προσηύδα:</p>
        <p><a>13.751</a> Πουλυδάμα σὺ μὲν αὐτοῦ ἐρύκακε πάντας ἀρίστους,</p>
        <p><a>13.752</a> αὐτὰρ ἐγὼ κεῖσ' εἶμι καὶ ἀντιόω πολέμοιο:</p>
        <p><a>13.753</a> αἶψα δ' ἐλεύσομαι αὖτις ἐπὴν εὖ τοῖς ἐπιτείλω.</p>
        <p><a>13.754</a> ἦ ῥα, καὶ ὁρμήθη ὄρεϊ νιφόεντι ἐοικὼς</p>
        <p><a>13.755</a> κεκλήγων, διὰ δὲ Τρώων πέτετ' ἠδ' ἐπικούρων.</p>
        <p><a>13.756</a> οἳ δ' ἐς Πανθοΐδην ἀγαπήνορα Πουλυδάμαντα</p>
        <p><a>13.757</a> πάντες ἐπεσσεύοντ', ἐπεὶ Ἕκτορος ἔκλυον αὐδήν.</p>
        <p><a>13.758</a> αὐτὰρ ὃ Δηΐφοβόν τε βίην θ' Ἑλένοιο ἄνακτος</p>
        <p><a>13.759</a> Ἀσιάδην τ' Ἀδάμαντα καὶ Ἄσιον Ὑρτάκου υἱὸν</p>
        <p><a>13.760</a> φοίτα ἀνὰ προμάχους διζήμενος, εἴ που ἐφεύροι.</p>
        <p><a>13.761</a> τοὺς δ' εὗρ' οὐκέτι πάμπαν ἀπήμονας οὐδ' ἀνολέθρους:</p>
        <p><a>13.762</a> ἀλλ' οἳ μὲν δὴ νηυσὶν ἔπι πρυμνῇσιν Ἀχαιῶν</p>
        <p><a>13.763</a> χερσὶν ὑπ' Ἀργείων κέατο ψυχὰς ὀλέσαντες,</p>
        <p><a>13.764</a> οἳ δ' ἐν τείχει ἔσαν βεβλημένοι οὐτάμενοί τε.</p>
        <p><a>13.765</a> τὸν δὲ τάχ' εὗρε μάχης ἐπ' ἀριστερὰ δακρυοέσσης</p>
        <p><a>13.766</a> δῖον Ἀλέξανδρον Ἑλένης πόσιν ἠϋκόμοιο</p>
        <p><a>13.767</a> θαρσύνονθ' ἑτάρους καὶ ἐποτρύνοντα μάχεσθαι,</p>
        <p><a>13.768</a> ἀγχοῦ δ' ἱστάμενος προσέφη αἰσχροῖς ἐπέεσσι:</p>
        <p><a>13.769</a> Δύσπαρι εἶδος ἄριστε γυναιμανὲς ἠπεροπευτὰ</p>
        <p><a>13.770</a> ποῦ τοι Δηΐφοβός τε βίη θ' Ἑλένοιο ἄνακτος</p>
        <p><a>13.771</a> Ἀσιάδης τ' Ἀδάμας ἠδ' Ἄσιος Ὑρτάκου υἱός;</p>
        <p><a>13.772</a> ποῦ δέ τοι Ὀθρυονεύς; νῦν ὤλετο πᾶσα κατ' ἄκρης</p>
        <p><a>13.773</a> Ἴλιος αἰπεινή: νῦν τοι σῶς αἰπὺς ὄλεθρος.</p>
        <p><a>13.774</a> τὸν δ' αὖτε προσέειπεν Ἀλέξανδρος θεοειδής:</p>
        <p><a>13.775</a> Ἕκτορ ἐπεί τοι θυμὸς ἀναίτιον αἰτιάασθαι,</p>
        <p><a>13.776</a> ἄλλοτε δή ποτε μᾶλλον ἐρωῆσαι πολέμοιο</p>
        <p><a>13.777</a> μέλλω, ἐπεὶ οὐδ' ἐμὲ πάμπαν ἀνάλκιδα γείνατο μήτηρ:</p>
        <p><a>13.778</a> ἐξ οὗ γὰρ παρὰ νηυσὶ μάχην ἤγειρας ἑταίρων,</p>
        <p><a>13.779</a> ἐκ τοῦ δ' ἐνθάδ' ἐόντες ὁμιλέομεν Δαναοῖσι</p>
        <p><a>13.780</a> νωλεμέως: ἕταροι δὲ κατέκταθεν οὓς σὺ μεταλλᾷς.</p>
        <p><a>13.781</a> οἴω Δηΐφοβός τε βίη θ' Ἑλένοιο ἄνακτος</p>
        <p><a>13.782</a> οἴχεσθον, μακρῇσι τετυμμένω ἐγχείῃσιν</p>
        <p><a>13.783</a> ἀμφοτέρω κατὰ χεῖρα: φόνον δ' ἤμυνε Κρονίων.</p>
        <p><a>13.784</a> νῦν δ' ἄρχ' ὅππῃ σε κραδίη θυμός τε κελεύει:</p>
        <p><a>13.785</a> ἡμεῖς δ' ἐμμεμαῶτες ἅμ' ἑψόμεθ', οὐδέ τί φημι</p>
        <p><a>13.786</a> ἀλκῆς δευήσεσθαι, ὅση δύναμίς γε πάρεστι.</p>
        <p><a>13.787</a> πὰρ δύναμιν δ' οὐκ ἔστι καὶ ἐσσύμενον πολεμίζειν.</p>
        <p><a>13.788</a> ὣς εἰπὼν παρέπεισεν ἀδελφειοῦ φρένας ἥρως:</p>
        <p><a>13.789</a> βὰν δ' ἴμεν ἔνθα μάλιστα μάχη καὶ φύλοπις ἦεν</p>
        <p><a>13.790</a> ἀμφί τε Κεβριόνην καὶ ἀμύμονα Πουλυδάμαντα</p>
        <p><a>13.791</a> Φάλκην Ὀρθαῖόν τε καὶ ἀντίθεον Πολυφήτην</p>
        <p><a>13.792</a> Πάλμύν τ' Ἀσκάνιόν τε Μόρυν θ' υἷ' Ἱπποτίωνος,</p>
        <p><a>13.793</a> οἵ ῥ' ἐξ Ἀσκανίης ἐριβώλακος ἦλθον ἀμοιβοὶ</p>
        <p><a>13.794</a> ἠοῖ τῇ προτέρῃ: τότε δὲ Ζεὺς ὦρσε μάχεσθαι.</p>
        <p><a>13.795</a> οἳ δ' ἴσαν ἀργαλέων ἀνέμων ἀτάλαντοι ἀέλλῃ,</p>
        <p><a>13.796</a> ἥ ῥά θ' ὑπὸ βροντῆς πατρὸς Διὸς εἶσι πέδον δέ,</p>
        <p><a>13.797</a> θεσπεσίῳ δ' ὁμάδῳ ἁλὶ μίσγεται, ἐν δέ τε πολλὰ</p>
        <p><a>13.798</a> κύματα παφλάζοντα πολυφλοίσβοιο θαλάσσης</p>
        <p><a>13.799</a> κυρτὰ φαληριόωντα, πρὸ μέν τ' ἄλλ', αὐτὰρ ἐπ' ἄλλα:</p>
        <p><a>13.800</a> ὣς Τρῶες πρὸ μὲν ἄλλοι ἀρηρότες, αὐτὰρ ἐπ' ἄλλοι,</p>
        <p><a>13.801</a> χαλκῷ μαρμαίροντες ἅμ' ἡγεμόνεσσιν ἕποντο.</p>
        <p><a>13.802</a> Ἕκτωρ δ' ἡγεῖτο βροτολοιγῷ ἶσος Ἄρηϊ</p>
        <p><a>13.803</a> Πριαμίδης: πρόσθεν δ' ἔχεν ἀσπίδα πάντοσ' ἐΐσην</p>
        <p><a>13.804</a> ῥινοῖσιν πυκινήν, πολλὸς δ' ἐπελήλατο χαλκός:</p>
        <p><a>13.805</a> ἀμφὶ δέ οἱ κροτάφοισι φαεινὴ σείετο πήληξ.</p>
        <p><a>13.806</a> πάντῃ δ' ἀμφὶ φάλαγγας ἐπειρᾶτο προποδίζων,</p>
        <p><a>13.807</a> εἴ πώς οἱ εἴξειαν ὑπασπίδια προβιβῶντι:</p>
        <p><a>13.808</a> ἀλλ' οὐ σύγχει θυμὸν ἐνὶ στήθεσσιν Ἀχαιῶν.</p>
        <p><a>13.809</a> Αἴας δὲ πρῶτος προκαλέσσατο μακρὰ βιβάσθων:</p>
        <p><a>13.810</a> δαιμόνιε σχεδὸν ἐλθέ: τί ἢ δειδίσσεαι αὔτως</p>
        <p><a>13.811</a> Ἀργείους; οὔ τοί τι μάχης ἀδαήμονές εἰμεν,</p>
        <p><a>13.812</a> ἀλλὰ Διὸς μάστιγι κακῇ ἐδάμημεν Ἀχαιοί.</p>
        <p><a>13.813</a> ἦ θήν πού τοι θυμὸς ἐέλπεται ἐξαλαπάξειν</p>
        <p><a>13.814</a> νῆας: ἄφαρ δέ τε χεῖρες ἀμύνειν εἰσὶ καὶ ἡμῖν.</p>
        <p><a>13.815</a> ἦ κε πολὺ φθαίη εὖ ναιομένη πόλις ὑμὴ</p>
        <p><a>13.816</a> χερσὶν ὑφ' ἡμετέρῃσιν ἁλοῦσά τε περθομένη τε.</p>
        <p><a>13.817</a> σοὶ δ' αὐτῷ φημὶ σχεδὸν ἔμμεναι ὁππότε φεύγων</p>
        <p><a>13.818</a> ἀρήσῃ Διὶ πατρὶ καὶ ἄλλοις ἀθανάτοισι</p>
        <p><a>13.819</a> θάσσονας ἰρήκων ἔμεναι καλλίτριχας ἵππους,</p>
        <p><a>13.820</a> οἵ σε πόλιν δ' οἴσουσι κονίοντες πεδίοιο.</p>
        <p><a>13.821</a> ὣς ἄρα οἱ εἰπόντι ἐπέπτατο δεξιὸς ὄρνις</p>
        <p><a>13.822</a> αἰετὸς ὑψιπέτης: ἐπὶ δ' ἴαχε λαὸς Ἀχαιῶν</p>
        <p><a>13.823</a> θάρσυνος οἰωνῷ: ὃ δ' ἀμείβετο φαίδιμος Ἕκτωρ:</p>
        <p><a>13.824</a> Αἶαν ἁμαρτοεπὲς βουγάϊε ποῖον ἔειπες:</p>
        <p><a>13.825</a> εἰ γὰρ ἐγὼν οὕτω γε Διὸς πάϊς αἰγιόχοιο</p>
        <p><a>13.826</a> εἴην ἤματα πάντα, τέκοι δέ με πότνια Ἥρη,</p>
        <p><a>13.827</a> τιοίμην δ' ὡς τίετ' Ἀθηναίη καὶ Ἀπόλλων,</p>
        <p><a>13.828</a> ὡς νῦν ἡμέρη ἥδε κακὸν φέρει Ἀργείοισι</p>
        <p><a>13.829</a> πᾶσι μάλ', ἐν δὲ σὺ τοῖσι πεφήσεαι, αἴ κε ταλάσσῃς</p>
        <p><a>13.830</a> μεῖναι ἐμὸν δόρυ μακρόν, ὅ τοι χρόα λειριόεντα</p>
        <p><a>13.831</a> δάψει: ἀτὰρ Τρώων κορέεις κύνας ἠδ' οἰωνοὺς</p>
        <p><a>13.832</a> δημῷ καὶ σάρκεσσι πεσὼν ἐπὶ νηυσὶν Ἀχαιῶν.</p>
        <p><a>13.833</a> ὣς ἄρα φωνήσας ἡγήσατο: τοὶ δ' ἅμ' ἕποντο</p>
        <p><a>13.834</a> ἠχῇ θεσπεσίῃ, ἐπὶ δ' ἴαχε λαὸς ὄπισθεν.</p>
        <p><a>13.835</a> Ἀργεῖοι δ' ἑτέρωθεν ἐπίαχον, οὐδὲ λάθοντο</p>
        <p><a>13.836</a> ἀλκῆς, ἀλλ' ἔμενον Τρώων ἐπιόντας ἀρίστους.</p>
        <p><a>13.837</a> ἠχὴ δ' ἀμφοτέρων ἵκετ' αἰθέρα καὶ Διὸς αὐγάς.</p>
    </div>
    <div class="bk">
        <h4 class="latin">Book 14</h4>
        <p><a>14.1</a> Νέστορα δ' οὐκ ἔλαθεν ἰαχὴ πίνοντά περ ἔμπης,</p>
        <p><a>14.2</a> ἀλλ' Ἀσκληπιάδην ἔπεα πτερόεντα προσηύδα:</p>
        <p><a>14.3</a> φράζεο δῖε Μαχᾶον ὅπως ἔσται τάδε ἔργα:</p>
        <p><a>14.4</a> μείζων δὴ παρὰ νηυσὶ βοὴ θαλερῶν αἰζηῶν.</p>
        <p><a>14.5</a> ἀλλὰ σὺ μὲν νῦν πῖνε καθήμενος αἴθοπα οἶνον</p>
        <p><a>14.6</a> εἰς ὅ κε θερμὰ λοετρὰ ἐϋπλόκαμος Ἑκαμήδη</p>
        <p><a>14.7</a> θερμήνῃ καὶ λούσῃ ἄπο βρότον αἱματόεντα:</p>
        <p><a>14.8</a> αὐτὰρ ἐγὼν ἐλθὼν τάχα εἴσομαι ἐς περιωπήν.</p>
        <p><a>14.9</a> ὣς εἰπὼν σάκος εἷλε τετυγμένον υἷος ἑοῖο</p>
        <p><a>14.10</a> κείμενον ἐν κλισίῃ Θρασυμήδεος ἱπποδάμοιο</p>
        <p><a>14.11</a> χαλκῷ παμφαῖνον: ὃ δ' ἔχ' ἀσπίδα πατρὸς ἑοῖο.</p>
        <p><a>14.12</a> εἵλετο δ' ἄλκιμον ἔγχος ἀκαχμένον ὀξέϊ χαλκῷ,</p>
        <p><a>14.13</a> στῆ δ' ἐκτὸς κλισίης, τάχα δ' εἴσιδεν ἔργον ἀεικὲς</p>
        <p><a>14.14</a> τοὺς μὲν ὀρινομένους, τοὺς δὲ κλονέοντας ὄπισθε</p>
        <p><a>14.15</a> Τρῶας ὑπερθύμους: ἐρέριπτο δὲ τεῖχος Ἀχαιῶν.</p>
        <p><a>14.16</a> ὡς δ' ὅτε πορφύρῃ πέλαγος μέγα κύματι κωφῷ</p>
        <p><a>14.17</a> ὀσσόμενον λιγέων ἀνέμων λαιψηρὰ κέλευθα</p>
        <p><a>14.18</a> αὔτως, οὐδ' ἄρα τε προκυλίνδεται οὐδετέρωσε,</p>
        <p><a>14.19</a> πρίν τινα κεκριμένον καταβήμεναι ἐκ Διὸς οὖρον,</p>
        <p><a>14.20</a> ὣς ὃ γέρων ὅρμαινε δαϊζόμενος κατὰ θυμὸν</p>
        <p><a>14.21</a> διχθάδι', ἢ μεθ' ὅμιλον ἴοι Δαναῶν ταχυπώλων,</p>
        <p><a>14.22</a> ἦε μετ' Ἀτρεΐδην Ἀγαμέμνονα ποιμένα λαῶν.</p>
        <p><a>14.23</a> ὧδε δέ οἱ φρονέοντι δοάσσατο κέρδιον εἶναι</p>
        <p><a>14.24</a> βῆναι ἐπ' Ἀτρεΐδην. οἳ δ' ἀλλήλους ἐνάριζον</p>
        <p><a>14.25</a> μαρνάμενοι: λάκε δέ σφι περὶ χροῒ χαλκὸς ἀτειρὴς</p>
        <p><a>14.26</a> νυσσομένων ξίφεσίν τε καὶ ἔγχεσιν ἀμφιγύοισι.</p>
        <p><a>14.27</a> Νέστορι δὲ ξύμβληντο διοτρεφέες βασιλῆες</p>
        <p><a>14.28</a> πὰρ νηῶν ἀνιόντες ὅσοι βεβλήατο χαλκῷ</p>
        <p><a>14.29</a> Τυδεΐδης Ὀδυσεύς τε καὶ Ἀτρεΐδης Ἀγαμέμνων.</p>
        <p><a>14.30</a> πολλὸν γάρ ῥ' ἀπάνευθε μάχης εἰρύατο νῆες</p>
        <p><a>14.31</a> θῖν' ἔφ' ἁλὸς πολιῆς: τὰς γὰρ πρώτας πεδίον δὲ</p>
        <p><a>14.32</a> εἴρυσαν, αὐτὰρ τεῖχος ἐπὶ πρύμνῃσιν ἔδειμαν.</p>
        <p><a>14.33</a> οὐδὲ γὰρ οὐδ' εὐρύς περ ἐὼν ἐδυνήσατο πάσας</p>
        <p><a>14.34</a> αἰγιαλὸς νῆας χαδέειν, στείνοντο δὲ λαοί:</p>
        <p><a>14.35</a> τώ ῥα προκρόσσας ἔρυσαν, καὶ πλῆσαν ἁπάσης</p>
        <p><a>14.36</a> ἠϊόνος στόμα μακρόν, ὅσον συνεέργαθον ἄκραι.</p>
        <p><a>14.37</a> τώ ῥ' οἵ γ' ὀψείοντες ἀϋτῆς καὶ πολέμοιο</p>
        <p><a>14.38</a> ἔγχει ἐρειδόμενοι κίον ἀθρόοι: ἄχνυτο δέ σφι</p>
        <p><a>14.39</a> θυμὸς ἐνὶ στήθεσσιν. ὃ δὲ ξύμβλητο γεραιὸς</p>
        <p><a>14.40</a> Νέστωρ, πτῆξε δὲ θυμὸν ἐνὶ στήθεσσιν Ἀχαιῶν.</p>
        <p><a>14.41</a> τὸν καὶ φωνήσας προσέφη κρείων Ἀγαμέμνων:</p>
        <p><a>14.42</a> ὦ Νέστορ Νηληϊάδη μέγα κῦδος Ἀχαιῶν</p>
        <p><a>14.43</a> τίπτε λιπὼν πόλεμον φθισήνορα δεῦρ' ἀφικάνεις;</p>
        <p><a>14.44</a> δείδω μὴ δή μοι τελέσῃ ἔπος ὄβριμος Ἕκτωρ,</p>
        <p><a>14.45</a> ὥς ποτ' ἐπηπείλησεν ἐνὶ Τρώεσσ' ἀγορεύων</p>
        <p><a>14.46</a> μὴ πρὶν πὰρ νηῶν προτὶ Ἴλιον ἀπονέεσθαι</p>
        <p><a>14.47</a> πρὶν πυρὶ νῆας ἐνιπρῆσαι, κτεῖναι δὲ καὶ αὐτούς.</p>
        <p><a>14.48</a> κεῖνος τὼς ἀγόρευε: τὰ δὴ νῦν πάντα τελεῖται.</p>
        <p><a>14.49</a> ὢ πόποι ἦ ῥα καὶ ἄλλοι ἐϋκνήμιδες Ἀχαιοὶ</p>
        <p><a>14.50</a> ἐν θυμῷ βάλλονται ἐμοὶ χόλον ὥς περ Ἀχιλλεὺς</p>
        <p><a>14.51</a> οὐδ' ἐθέλουσι μάχεσθαι ἐπὶ πρυμνῇσι νέεσσι.</p>
        <p><a>14.52</a> τὸν δ' ἠμείβετ' ἔπειτα Γερήνιος ἱππότα Νέστωρ:</p>
        <p><a>14.53</a> ἦ δὴ ταῦτά γ' ἑτοῖμα τετεύχαται, οὐδέ κεν ἄλλως</p>
        <p><a>14.54</a> Ζεὺς ὑψιβρεμέτης αὐτὸς παρατεκτήναιτο.</p>
        <p><a>14.55</a> τεῖχος μὲν γὰρ δὴ κατερήριπεν, ᾧ ἐπέπιθμεν</p>
        <p><a>14.56</a> ἄρρηκτον νηῶν τε καὶ αὐτῶν εἶλαρ ἔσεσθαι:</p>
        <p><a>14.57</a> οἳ δ' ἐπὶ νηυσὶ θοῇσι μάχην ἀλίαστον ἔχουσι</p>
        <p><a>14.58</a> νωλεμές: οὐδ' ἂν ἔτι γνοίης μάλα περ σκοπιάζων</p>
        <p><a>14.59</a> ὁπποτέρωθεν Ἀχαιοὶ ὀρινόμενοι κλονέονται,</p>
        <p><a>14.60</a> ὡς ἐπιμὶξ κτείνονται, ἀϋτὴ δ' οὐρανὸν ἵκει.</p>
        <p><a>14.61</a> ἡμεῖς δὲ φραζώμεθ' ὅπως ἔσται τάδε ἔργα</p>
        <p><a>14.62</a> εἴ τι νόος ῥέξει: πόλεμον δ' οὐκ ἄμμε κελεύω</p>
        <p><a>14.63</a> δύμεναι: οὐ γάρ πως βεβλημένον ἐστὶ μάχεσθαι.</p>
        <p><a>14.64</a> τὸν δ' αὖτε προσέειπεν ἄναξ ἀνδρῶν Ἀγαμέμνων:</p>
        <p><a>14.65</a> Νέστορ ἐπεὶ δὴ νηυσὶν ἔπι πρυμνῇσι μάχονται,</p>
        <p><a>14.66</a> τεῖχος δ' οὐκ ἔχραισμε τετυγμένον, οὐδέ τι τάφρος,</p>
        <p><a>14.67</a> ᾗ ἔπι πολλὰ πάθον Δαναοί, ἔλποντο δὲ θυμῷ</p>
        <p><a>14.68</a> ἄρρηκτον νηῶν τε καὶ αὐτῶν εἶλαρ ἔσεσθαι:</p>
        <p><a>14.69</a> οὕτω που Διὶ μέλλει ὑπερμενέϊ φίλον εἶναι</p>
        <p><a>14.70</a> νωνύμνους ἀπολέσθαι ἀπ' Ἄργεος ἐνθάδ' Ἀχαιούς.</p>
        <p><a>14.71</a> ᾔδεα μὲν γὰρ ὅτε πρόφρων Δαναοῖσιν ἄμυνεν,</p>
        <p><a>14.72</a> οἶδα δὲ νῦν ὅτε τοὺς μὲν ὁμῶς μακάρεσσι θεοῖσι</p>
        <p><a>14.73</a> κυδάνει, ἡμέτερον δὲ μένος καὶ χεῖρας ἔδησεν.</p>
        <p><a>14.74</a> ἀλλ' ἄγεθ' ὡς ἂν ἐγὼν εἴπω πειθώμεθα πάντες.</p>
        <p><a>14.75</a> νῆες ὅσαι πρῶται εἰρύαται ἄγχι θαλάσσης</p>
        <p><a>14.76</a> ἕλκωμεν, πάσας δὲ ἐρύσσομεν εἰς ἅλα δῖαν,</p>
        <p><a>14.77</a> ὕψι δ' ἐπ' εὐνάων ὁρμίσσομεν, εἰς ὅ κεν ἔλθῃ</p>
        <p><a>14.78</a> νὺξ ἀβρότη, ἢν καὶ τῇ ἀπόσχωνται πολέμοιο</p>
        <p><a>14.79</a> Τρῶες: ἔπειτα δέ κεν ἐρυσαίμεθα νῆας ἁπάσας.</p>
        <p><a>14.80</a> οὐ γάρ τις νέμεσις φυγέειν κακόν, οὐδ' ἀνὰ νύκτα.</p>
        <p><a>14.81</a> βέλτερον ὃς φεύγων προφύγῃ κακὸν ἠὲ ἁλώῃ.</p>
        <p><a>14.82</a> τὸν δ' ἄρ' ὑπόδρα ἰδὼν προσέφη πολύμητις Ὀδυσσεύς:</p>
        <p><a>14.83</a> Ἀτρεΐδη ποῖόν σε ἔπος φύγεν ἕρκος ὀδόντων:</p>
        <p><a>14.84</a> οὐλόμεν' αἴθ' ὤφελλες ἀεικελίου στρατοῦ ἄλλου</p>
        <p><a>14.85</a> σημαίνειν, μὴ δ' ἄμμιν ἀνασσέμεν, οἷσιν ἄρα Ζεὺς</p>
        <p><a>14.86</a> ἐκ νεότητος ἔδωκε καὶ ἐς γῆρας τολυπεύειν</p>
        <p><a>14.87</a> ἀργαλέους πολέμους, ὄφρα φθιόμεσθα ἕκαστος.</p>
        <p><a>14.88</a> οὕτω δὴ μέμονας Τρώων πόλιν εὐρυάγυιαν</p>
        <p><a>14.89</a> καλλείψειν, ἧς εἵνεκ' ὀϊζύομεν κακὰ πολλά;</p>
        <p><a>14.90</a> σίγα, μή τίς τ' ἄλλος Ἀχαιῶν τοῦτον ἀκούσῃ</p>
        <p><a>14.91</a> μῦθον, ὃν οὔ κεν ἀνήρ γε διὰ στόμα πάμπαν ἄγοιτο</p>
        <p><a>14.92</a> ὅς τις ἐπίσταιτο ᾗσι φρεσὶν ἄρτια βάζειν</p>
        <p><a>14.93</a> σκηπτοῦχός τ' εἴη, καί οἱ πειθοίατο λαοὶ</p>
        <p><a>14.94</a> τοσσοίδ' ὅσσοισιν σὺ μετ' Ἀργείοισιν ἀνάσσεις:</p>
        <p><a>14.95</a> νῦν δέ σευ ὠνοσάμην πάγχυ φρένας, οἷον ἔειπες:</p>
        <p><a>14.96</a> ὃς κέλεαι πολέμοιο συνεσταότος καὶ ἀϋτῆς</p>
        <p><a>14.97</a> νῆας ἐϋσσέλμους ἅλαδ' ἑλκέμεν, ὄφρ' ἔτι μᾶλλον</p>
        <p><a>14.98</a> Τρωσὶ μὲν εὐκτὰ γένηται ἐπικρατέουσί περ ἔμπης,</p>
        <p><a>14.99</a> ἡμῖν δ' αἰπὺς ὄλεθρος ἐπιρρέπῃ. οὐ γὰρ Ἀχαιοὶ</p>
        <p><a>14.100</a> σχήσουσιν πόλεμον νηῶν ἅλα δ' ἑλκομενάων,</p>
        <p><a>14.101</a> ἀλλ' ἀποπαπτανέουσιν, ἐρωήσουσι δὲ χάρμης.</p>
        <p><a>14.102</a> ἔνθά κε σὴ βουλὴ δηλήσεται ὄρχαμε λαῶν.</p>
        <p><a>14.103</a> τὸν δ' ἠμείβετ' ἔπειτα ἄναξ ἀνδρῶν Ἀγαμέμνων:</p>
        <p><a>14.104</a> ὦ Ὀδυσεῦ μάλα πώς με καθίκεο θυμὸν ἐνιπῇ</p>
        <p><a>14.105</a> ἀργαλέῃ: ἀτὰρ οὐ μὲν ἐγὼν ἀέκοντας ἄνωγα</p>
        <p><a>14.106</a> νῆας ἐϋσσέλμους ἅλα δ' ἑλκέμεν υἷας Ἀχαιῶν.</p>
        <p><a>14.107</a> νῦν δ' εἴη ὃς τῆσδέ γ' ἀμείνονα μῆτιν ἐνίσποι</p>
        <p><a>14.108</a> ἢ νέος ἠὲ παλαιός: ἐμοὶ δέ κεν ἀσμένῳ εἴη.</p>
        <p><a>14.109</a> τοῖσι δὲ καὶ μετέειπε βοὴν ἀγαθὸς Διομήδης:</p>
        <p><a>14.110</a> ἐγγὺς ἀνήρ: οὐ δηθὰ ματεύσομεν: αἴ κ' ἐθέλητε</p>
        <p><a>14.111</a> πείθεσθαι, καὶ μή τι κότῳ ἀγάσησθε ἕκαστος</p>
        <p><a>14.112</a> οὕνεκα δὴ γενεῆφι νεώτατός εἰμι μεθ' ὑμῖν:</p>
        <p><a>14.113</a> πατρὸς δ' ἐξ ἀγαθοῦ καὶ ἐγὼ γένος εὔχομαι εἶναι</p>
        <p><a>14.114</a> Τυδέος, ὃν Θήβῃσι χυτὴ κατὰ γαῖα καλύπτει.</p>
        <p><a>14.115</a> πορθεῖ γὰρ τρεῖς παῖδες ἀμύμονες ἐξεγένοντο,</p>
        <p><a>14.116</a> οἴκεον δ' ἐν Πλευρῶνι καὶ αἰπεινῇ Καλυδῶνι</p>
        <p><a>14.117</a> Ἄγριος ἠδὲ Μέλας, τρίτατος δ' ἦν ἱππότα Οἰνεὺς</p>
        <p><a>14.118</a> πατρὸς ἐμοῖο πατήρ: ἀρετῇ δ' ἦν ἔξοχος αὐτῶν.</p>
        <p><a>14.119</a> ἀλλ' ὃ μὲν αὐτόθι μεῖνε, πατὴρ δ' ἐμὸς Ἄργεϊ νάσθη</p>
        <p><a>14.120</a> πλαγχθείς: ὡς γάρ που Ζεὺς ἤθελε καὶ θεοὶ ἄλλοι.</p>
        <p><a>14.121</a> Ἀδρήστοιο δ' ἔγημε θυγατρῶν, ναῖε δὲ δῶμα</p>
        <p><a>14.122</a> ἀφνειὸν βιότοιο, ἅλις δέ οἱ ἦσαν ἄρουραι</p>
        <p><a>14.123</a> πυροφόροι, πολλοὶ δὲ φυτῶν ἔσαν ὄρχατοι ἀμφίς,</p>
        <p><a>14.124</a> πολλὰ δέ οἱ πρόβατ' ἔσκε: κέκαστο δὲ πάντας Ἀχαιοὺς</p>
        <p><a>14.125</a> ἐγχείῃ: τὰ δὲ μέλλετ' ἀκουέμεν, εἰ ἐτεόν περ.</p>
        <p><a>14.126</a> τὼ οὐκ ἄν με γένος γε κακὸν καὶ ἀνάλκιδα φάντες</p>
        <p><a>14.127</a> μῦθον ἀτιμήσαιτε πεφασμένον ὅν κ' ἐῢ εἴπω.</p>
        <p><a>14.128</a> δεῦτ' ἴομεν πόλεμον δὲ καὶ οὐτάμενοί περ ἀνάγκῃ.</p>
        <p><a>14.129</a> ἔνθα δ' ἔπειτ' αὐτοὶ μὲν ἐχώμεθα δηϊοτῆτος</p>
        <p><a>14.130</a> ἐκ βελέων, μή πού τις ἐφ' ἕλκεϊ ἕλκος ἄρηται:</p>
        <p><a>14.131</a> ἄλλους δ' ὀτρύνοντες ἐνήσομεν, οἳ τὸ πάρος περ</p>
        <p><a>14.132</a> θυμῷ ἦρα φέροντες ἀφεστᾶσ' οὐδὲ μάχονται.</p>
        <p><a>14.133</a> ὣς ἔφαθ', οἳ δ' ἄρα τοῦ μάλα μὲν κλύον ἠδὲ πίθοντο:</p>
        <p><a>14.134</a> βὰν δ' ἴμεν, ἦρχε δ' ἄρά σφιν ἄναξ ἀνδρῶν Ἀγαμέμνων.</p>
        <p><a>14.135</a> οὐδ' ἀλαοσκοπιὴν εἶχε κλυτὸς ἐννοσίγαιος,</p>
        <p><a>14.136</a> ἀλλὰ μετ' αὐτοὺς ἦλθε παλαιῷ φωτὶ ἐοικώς,</p>
        <p><a>14.137</a> δεξιτερὴν δ' ἕλε χεῖρ' Ἀγαμέμνονος Ἀτρεΐδαο,</p>
        <p><a>14.138</a> καί μιν φωνήσας ἔπεα πτερόεντα προσηύδα:</p>
        <p><a>14.139</a> Ἀτρεΐδη νῦν δή που Ἀχιλλῆος ὀλοὸν κῆρ</p>
        <p><a>14.140</a> γηθεῖ ἐνὶ στήθεσσι φόνον καὶ φύζαν Ἀχαιῶν</p>
        <p><a>14.141</a> δερκομένῳ, ἐπεὶ οὔ οἱ ἔνι φρένες οὐδ' ἠβαιαί.</p>
        <p><a>14.142</a> ἀλλ' ὃ μὲν ὣς ἀπόλοιτο, θεὸς δέ ἑ σιφλώσειε:</p>
        <p><a>14.143</a> σοὶ δ' οὔ πω μάλα πάγχυ θεοὶ μάκαρες κοτέουσιν,</p>
        <p><a>14.144</a> ἀλλ' ἔτι που Τρώων ἡγήτορες ἠδὲ μέδοντες</p>
        <p><a>14.145</a> εὐρὺ κονίσουσιν πεδίον, σὺ δ' ἐπόψεαι αὐτὸς</p>
        <p><a>14.146</a> φεύγοντας προτὶ ἄστυ νεῶν ἄπο καὶ κλισιάων.</p>
        <p><a>14.147</a> ὣς εἰπὼν μέγ' ἄϋσεν ἐπεσσύμενος πεδίοιο.</p>
        <p><a>14.148</a> ὅσσόν τ' ἐννεάχιλοι ἐπίαχον ἢ δεκάχιλοι</p>
        <p><a>14.149</a> ἀνέρες ἐν πολέμῳ ἔριδα ξυνάγοντες Ἄρηος,</p>
        <p><a>14.150</a> τόσσην ἐκ στήθεσφιν ὄπα κρείων ἐνοσίχθων</p>
        <p><a>14.151</a> ἧκεν: Ἀχαιοῖσιν δὲ μέγα σθένος ἔμβαλ' ἑκάστῳ</p>
        <p><a>14.152</a> καρδίῃ, ἄληκτον πολεμίζειν ἠδὲ μάχεσθαι.</p>
        <p><a>14.153</a> Ἥρη δ' εἰσεῖδε χρυσόθρονος ὀφθαλμοῖσι</p>
        <p><a>14.154</a> στᾶσ' ἐξ Οὐλύμποιο ἀπὸ ῥίου: αὐτίκα δ' ἔγνω</p>
        <p><a>14.155</a> τὸν μὲν ποιπνύοντα μάχην ἀνὰ κυδιάνειραν</p>
        <p><a>14.156</a> αὐτοκασίγνητον καὶ δαέρα, χαῖρε δὲ θυμῷ:</p>
        <p><a>14.157</a> Ζῆνα δ' ἐπ' ἀκροτάτης κορυφῆς πολυπίδακος Ἴδης</p>
        <p><a>14.158</a> ἥμενον εἰσεῖδε, στυγερὸς δέ οἱ ἔπλετο θυμῷ.</p>
        <p><a>14.159</a> μερμήριξε δ' ἔπειτα βοῶπις πότνια Ἥρη</p>
        <p><a>14.160</a> ὅππως ἐξαπάφοιτο Διὸς νόον αἰγιόχοιο:</p>
        <p><a>14.161</a> ἥδε δέ οἱ κατὰ θυμὸν ἀρίστη φαίνετο βουλὴ</p>
        <p><a>14.162</a> ἐλθεῖν εἰς Ἴδην εὖ ἐντύνασαν ἓ αὐτήν,</p>
        <p><a>14.163</a> εἴ πως ἱμείραιτο παραδραθέειν φιλότητι</p>
        <p><a>14.164</a> ᾗ χροιῇ, τῷ δ' ὕπνον ἀπήμονά τε λιαρόν τε</p>
        <p><a>14.165</a> χεύῃ ἐπὶ βλεφάροισιν ἰδὲ φρεσὶ πευκαλίμῃσι.</p>
        <p><a>14.166</a> βῆ δ' ἴμεν ἐς θάλαμον, τόν οἱ φίλος υἱὸς ἔτευξεν</p>
        <p><a>14.167</a> Ἥφαιστος, πυκινὰς δὲ θύρας σταθμοῖσιν ἐπῆρσε</p>
        <p><a>14.168</a> κληῗδι κρυπτῇ, τὴν δ' οὐ θεὸς ἄλλος ἀνῷγεν:</p>
        <p><a>14.169</a> ἔνθ' ἥ γ' εἰσελθοῦσα θύρας ἐπέθηκε φαεινάς.</p>
        <p><a>14.170</a> ἀμβροσίῃ μὲν πρῶτον ἀπὸ χροὸς ἱμερόεντος</p>
        <p><a>14.171</a> λύματα πάντα κάθηρεν, ἀλείψατο δὲ λίπ' ἐλαίῳ</p>
        <p><a>14.172</a> ἀμβροσίῳ ἑδανῷ, τό ῥά οἱ τεθυωμένον ἦεν:</p>
        <p><a>14.173</a> τοῦ καὶ κινυμένοιο Διὸς κατὰ χαλκοβατὲς δῶ</p>
        <p><a>14.174</a> ἔμπης ἐς γαῖάν τε καὶ οὐρανὸν ἵκετ' ἀϋτμή.</p>
        <p><a>14.175</a> τῷ ῥ' ἥ γε χρόα καλὸν ἀλειψαμένη ἰδὲ χαίτας</p>
        <p><a>14.176</a> πεξαμένη χερσὶ πλοκάμους ἔπλεξε φαεινοὺς</p>
        <p><a>14.177</a> καλοὺς ἀμβροσίους ἐκ κράατος ἀθανάτοιο.</p>
        <p><a>14.178</a> ἀμφὶ δ' ἄρ' ἀμβρόσιον ἑανὸν ἕσαθ', ὅν οἱ Ἀθήνη</p>
        <p><a>14.179</a> ἔξυσ' ἀσκήσασα, τίθει δ' ἐνὶ δαίδαλα πολλά:</p>
        <p><a>14.180</a> χρυσείῃς δ' ἐνετῇσι κατὰ στῆθος περονᾶτο.</p>
        <p><a>14.181</a> ζώσατο δὲ ζώνῃ ἑκατὸν θυσάνοις ἀραρυίῃ,</p>
        <p><a>14.182</a> ἐν δ' ἄρα ἕρματα ἧκεν ἐϋτρήτοισι λοβοῖσι</p>
        <p><a>14.183</a> τρίγληνα μορόεντα: χάρις δ' ἀπελάμπετο πολλή.</p>
        <p><a>14.184</a> κρηδέμνῳ δ' ἐφύπερθε καλύψατο δῖα θεάων</p>
        <p><a>14.185</a> καλῷ νηγατέῳ: λευκὸν δ' ἦν ἠέλιος ὥς:</p>
        <p><a>14.186</a> ποσσὶ δ' ὑπὸ λιπαροῖσιν ἐδήσατο καλὰ πέδιλα.</p>
        <p><a>14.187</a> αὐτὰρ ἐπεὶ δὴ πάντα περὶ χροῒ θήκατο κόσμον</p>
        <p><a>14.188</a> βῆ ῥ' ἴμεν ἐκ θαλάμοιο, καλεσσαμένη δ' Ἀφροδίτην</p>
        <p><a>14.189</a> τῶν ἄλλων ἀπάνευθε θεῶν πρὸς μῦθον ἔειπε:</p>
        <p><a>14.190</a> ἦ ῥά νύ μοί τι πίθοιο φίλον τέκος ὅττί κεν εἴπω,</p>
        <p><a>14.191</a> ἦέ κεν ἀρνήσαιο κοτεσσαμένη τό γε θυμῷ,</p>
        <p><a>14.192</a> οὕνεκ' ἐγὼ Δαναοῖσι, σὺ δὲ Τρώεσσιν ἀρήγεις;</p>
        <p><a>14.193</a> τὴν δ' ἠμείβετ' ἔπειτα Διὸς θυγάτηρ Ἀφροδίτη:</p>
        <p><a>14.194</a> Ἥρη πρέσβα θεὰ θύγατερ μεγάλοιο Κρόνοιο</p>
        <p><a>14.195</a> αὔδα ὅ τι φρονέεις: τελέσαι δέ με θυμὸς ἄνωγεν,</p>
        <p><a>14.196</a> εἰ δύναμαι τελέσαι γε καὶ εἰ τετελεσμένον ἐστίν.</p>
        <p><a>14.197</a> τὴν δὲ δολοφρονέουσα προσηύδα πότνια Ἥρη:</p>
        <p><a>14.198</a> δὸς νῦν μοι φιλότητα καὶ ἵμερον, ᾧ τε σὺ πάντας</p>
        <p><a>14.199</a> δαμνᾷ ἀθανάτους ἠδὲ θνητοὺς ἀνθρώπους.</p>
        <p><a>14.200</a> εἶμι γὰρ ὀψομένη πολυφόρβου πείρατα γαίης,</p>
        <p><a>14.201</a> Ὠκεανόν τε θεῶν γένεσιν καὶ μητέρα Τηθύν,</p>
        <p><a>14.202</a> οἵ μ' ἐν σφοῖσι δόμοισιν ἐῢ τρέφον ἠδ' ἀτίταλλον</p>
        <p><a>14.203</a> δεξάμενοι Ῥείας, ὅτε τε Κρόνον εὐρύοπα Ζεὺς</p>
        <p><a>14.204</a> γαίης νέρθε καθεῖσε καὶ ἀτρυγέτοιο θαλάσσης:</p>
        <p><a>14.205</a> τοὺς εἶμ' ὀψομένη, καί σφ' ἄκριτα νείκεα λύσω:</p>
        <p><a>14.206</a> ἤδη γὰρ δηρὸν χρόνον ἀλλήλων ἀπέχονται</p>
        <p><a>14.207</a> εὐνῆς καὶ φιλότητος, ἐπεὶ χόλος ἔμπεσε θυμῷ.</p>
        <p><a>14.208</a> εἰ κείνω ἐπέεσσι παραιπεπιθοῦσα φίλον κῆρ</p>
        <p><a>14.209</a> εἰς εὐνὴν ἀνέσαιμι ὁμωθῆναι φιλότητι,</p>
        <p><a>14.210</a> αἰεί κέ σφι φίλη τε καὶ αἰδοίη καλεοίμην.</p>
        <p><a>14.211</a> τὴν δ' αὖτε προσέειπε φιλομειδὴς Ἀφροδίτη:</p>
        <p><a>14.212</a> οὐκ ἔστ' οὐδὲ ἔοικε τεὸν ἔπος ἀρνήσασθαι:</p>
        <p><a>14.213</a> Ζηνὸς γὰρ τοῦ ἀρίστου ἐν ἀγκοίνῃσιν ἰαύεις.</p>
        <p><a>14.214</a> ἦ, καὶ ἀπὸ στήθεσφιν ἐλύσατο κεστὸν ἱμάντα</p>
        <p><a>14.215</a> ποικίλον, ἔνθα δέ οἱ θελκτήρια πάντα τέτυκτο:</p>
        <p><a>14.216</a> ἔνθ' ἔνι μὲν φιλότης, ἐν δ' ἵμερος, ἐν δ' ὀαριστὺς</p>
        <p><a>14.217</a> πάρφασις, ἥ τ' ἔκλεψε νόον πύκα περ φρονεόντων.</p>
        <p><a>14.218</a> τόν ῥά οἱ ἔμβαλε χερσὶν ἔπος τ' ἔφατ' ἔκ τ' ὀνόμαζε:</p>
        <p><a>14.219</a> τῆ νῦν τοῦτον ἱμάντα τεῷ ἐγκάτθεο κόλπῳ</p>
        <p><a>14.220</a> ποικίλον, ᾧ ἔνι πάντα τετεύχαται: οὐδέ σέ φημι</p>
        <p><a>14.221</a> ἄπρηκτόν γε νέεσθαι, ὅ τι φρεσὶ σῇσι μενοινᾷς.</p>
        <p><a>14.222</a> ὣς φάτο, μείδησεν δὲ βοῶπις πότνια Ἥρη,</p>
        <p><a>14.223</a> μειδήσασα δ' ἔπειτα ἑῷ ἐγκάτθετο κόλπῳ.</p>
        <p><a>14.224</a> ἣ μὲν ἔβη πρὸς δῶμα Διὸς θυγάτηρ Ἀφροδίτη,</p>
        <p><a>14.225</a> Ἥρη δ' ἀΐξασα λίπεν ῥίον Οὐλύμποιο,</p>
        <p><a>14.226</a> Πιερίην δ' ἐπιβᾶσα καὶ Ἠμαθίην ἐρατεινὴν</p>
        <p><a>14.227</a> σεύατ' ἐφ' ἱπποπόλων Θρῃκῶν ὄρεα νιφόεντα</p>
        <p><a>14.228</a> ἀκροτάτας κορυφάς: οὐδὲ χθόνα μάρπτε ποδοῖιν:</p>
        <p><a>14.229</a> ἐξ Ἀθόω δ' ἐπὶ πόντον ἐβήσετο κυμαίνοντα,</p>
        <p><a>14.230</a> Λῆμνον δ' εἰσαφίκανε πόλιν θείοιο Θόαντος.</p>
        <p><a>14.231</a> ἔνθ' Ὕπνῳ ξύμβλητο κασιγνήτῳ Θανάτοιο,</p>
        <p><a>14.232</a> ἔν τ' ἄρα οἱ φῦ χειρὶ ἔπος τ' ἔφατ' ἔκ τ' ὀνόμαζεν:</p>
        <p><a>14.233</a> Ὕπνε ἄναξ πάντων τε θεῶν πάντων τ' ἀνθρώπων,</p>
        <p><a>14.234</a> ἠμὲν δή ποτ' ἐμὸν ἔπος ἔκλυες, ἠδ' ἔτι καὶ νῦν</p>
        <p><a>14.235</a> πείθευ: ἐγὼ δέ κέ τοι ἰδέω χάριν ἤματα πάντα.</p>
        <p><a>14.236</a> κοίμησόν μοι Ζηνὸς ὑπ' ὀφρύσιν ὄσσε φαεινὼ</p>
        <p><a>14.237</a> αὐτίκ' ἐπεί κεν ἐγὼ παραλέξομαι ἐν φιλότητι.</p>
        <p><a>14.238</a> δῶρα δέ τοι δώσω καλὸν θρόνον ἄφθιτον αἰεὶ</p>
        <p><a>14.239</a> χρύσεον: Ἥφαιστος δέ κ' ἐμὸς πάϊς ἀμφιγυήεις</p>
        <p><a>14.240</a> τεύξει' ἀσκήσας, ὑπὸ δὲ θρῆνυν ποσὶν ἥσει,</p>
        <p><a>14.241</a> τῷ κεν ἐπισχοίης λιπαροὺς πόδας εἰλαπινάζων.</p>
        <p><a>14.242</a> τὴν δ' ἀπαμειβόμενος προσεφώνεε νήδυμος Ὕπνος:</p>
        <p><a>14.243</a> Ἥρη πρέσβα θεὰ θύγατερ μεγάλοιο Κρόνοιο</p>
        <p><a>14.244</a> ἄλλον μέν κεν ἔγωγε θεῶν αἰειγενετάων</p>
        <p><a>14.245</a> ῥεῖα κατευνήσαιμι, καὶ ἂν ποταμοῖο ῥέεθρα</p>
        <p><a>14.246</a> Ὠκεανοῦ, ὅς περ γένεσις πάντεσσι τέτυκται:</p>
        <p><a>14.247</a> Ζηνὸς δ' οὐκ ἂν ἔγωγε Κρονίονος ἆσσον ἱκοίμην</p>
        <p><a>14.248</a> οὐδὲ κατευνήσαιμ', ὅτε μὴ αὐτός γε κελεύοι.</p>
        <p><a>14.249</a> ἤδη γάρ με καὶ ἄλλο τεὴ ἐπίνυσσεν ἐφετμὴ</p>
        <p><a>14.250</a> ἤματι τῷ ὅτε κεῖνος ὑπέρθυμος Διὸς υἱὸς</p>
        <p><a>14.251</a> ἔπλεεν Ἰλιόθεν Τρώων πόλιν ἐξαλαπάξας.</p>
        <p><a>14.252</a> ἤτοι ἐγὼ μὲν ἔλεξα Διὸς νόον αἰγιόχοιο</p>
        <p><a>14.253</a> νήδυμος ἀμφιχυθείς: σὺ δέ οἱ κακὰ μήσαο θυμῷ</p>
        <p><a>14.254</a> ὄρσασ' ἀργαλέων ἀνέμων ἐπὶ πόντον ἀήτας,</p>
        <p><a>14.255</a> καί μιν ἔπειτα Κόων δ' εὖ ναιομένην ἀπένεικας</p>
        <p><a>14.256</a> νόσφι φίλων πάντων. ὃ δ' ἐπεγρόμενος χαλέπαινε</p>
        <p><a>14.257</a> ῥιπτάζων κατὰ δῶμα θεούς, ἐμὲ δ' ἔξοχα πάντων</p>
        <p><a>14.258</a> ζήτει: καί κέ μ' ἄϊστον ἀπ' αἰθέρος ἔμβαλε πόντῳ,</p>
        <p><a>14.259</a> εἰ μὴ Νὺξ δμήτειρα θεῶν ἐσάωσε καὶ ἀνδρῶν:</p>
        <p><a>14.260</a> τὴν ἱκόμην φεύγων, ὃ δ' ἐπαύσατο χωόμενός περ.</p>
        <p><a>14.261</a> ἅζετο γὰρ μὴ Νυκτὶ θοῇ ἀποθύμια ἕρδοι.</p>
        <p><a>14.262</a> νῦν αὖ τοῦτό μ' ἄνωγας ἀμήχανον ἄλλο τελέσσαι.</p>
        <p><a>14.263</a> τὸν δ' αὖτε προσέειπε βοῶπις πότνια Ἥρη:</p>
        <p><a>14.264</a> Ὕπνε τί ἢ δὲ σὺ ταῦτα μετὰ φρεσὶ σῇσι μενοινᾷς;</p>
        <p><a>14.265</a> ἦ φῂς ὣς Τρώεσσιν ἀρηξέμεν εὐρύοπα Ζῆν</p>
        <p><a>14.266</a> ὡς Ἡρακλῆος περιχώσατο παῖδος ἑοῖο;</p>
        <p><a>14.267</a> ἀλλ' ἴθ', ἐγὼ δέ κέ τοι Χαρίτων μίαν ὁπλοτεράων</p>
        <p><a>14.268</a> δώσω ὀπυιέμεναι καὶ σὴν κεκλῆσθαι ἄκοιτιν.</p>
        <p><a>14.269</a> [Πασιθέην, ἧς τ' αὐτὸς ἱμείρεαι ἤματα πάντα.]</p>
        <p><a>14.270</a> ὣς φάτο, χήρατο δ' Ὕπνος, ἀμειβόμενος δὲ προσηύδα:</p>
        <p><a>14.271</a> ἄγρει νῦν μοι ὄμοσσον ἀάατον Στυγὸς ὕδωρ,</p>
        <p><a>14.272</a> χειρὶ δὲ τῇ ἑτέρῃ μὲν ἕλε χθόνα πουλυβότειραν,</p>
        <p><a>14.273</a> τῇ δ' ἑτέρῃ ἅλα μαρμαρέην, ἵνα νῶϊν ἅπαντες</p>
        <p><a>14.274</a> μάρτυροι ὦσ' οἳ ἔνερθε θεοὶ Κρόνον ἀμφὶς ἐόντες,</p>
        <p><a>14.275</a> ἦ μὲν ἐμοὶ δώσειν Χαρίτων μίαν ὁπλοτεράων</p>
        <p><a>14.276</a> Πασιθέην, ἧς τ' αὐτὸς ἐέλδομαι ἤματα πάντα.</p>
        <p><a>14.277</a> ὣς ἔφατ', οὐδ' ἀπίθησε θεὰ λευκώλενος Ἥρη,</p>
        <p><a>14.278</a> ὄμνυε δ' ὡς ἐκέλευε, θεοὺς δ' ὀνόμηνεν ἅπαντας</p>
        <p><a>14.279</a> τοὺς ὑποταρταρίους οἳ Τιτῆνες καλέονται.</p>
        <p><a>14.280</a> αὐτὰρ ἐπεί ῥ' ὄμοσέν τε τελεύτησέν τε τὸν ὅρκον,</p>
        <p><a>14.281</a> τὼ βήτην Λήμνου τε καὶ Ἴμβρου ἄστυ λιπόντε</p>
        <p><a>14.282</a> ἠέρα ἑσσαμένω ῥίμφα πρήσσοντε κέλευθον.</p>
        <p><a>14.283</a> Ἴδην δ' ἱκέσθην πολυπίδακα μητέρα θηρῶν</p>
        <p><a>14.284</a> Λεκτόν, ὅθι πρῶτον λιπέτην ἅλα: τὼ δ' ἐπὶ χέρσου</p>
        <p><a>14.285</a> βήτην, ἀκροτάτη δὲ ποδῶν ὕπο σείετο ὕλη.</p>
        <p><a>14.286</a> ἔνθ' Ὕπνος μὲν ἔμεινε πάρος Διὸς ὄσσε ἰδέσθαι</p>
        <p><a>14.287</a> εἰς ἐλάτην ἀναβὰς περιμήκετον, ἣ τότ' ἐν Ἴδῃ</p>
        <p><a>14.288</a> μακροτάτη πεφυυῖα δι' ἠέρος αἰθέρ' ἵκανεν:</p>
        <p><a>14.289</a> ἔνθ' ἧστ' ὄζοισιν πεπυκασμένος εἰλατίνοισιν</p>
        <p><a>14.290</a> ὄρνιθι λιγυρῇ ἐναλίγκιος, ἥν τ' ἐν ὄρεσσι</p>
        <p><a>14.291</a> χαλκίδα κικλήσκουσι θεοί, ἄνδρες δὲ κύμινδιν.</p>
        <p><a>14.292</a> Ἥρη δὲ κραιπνῶς προσεβήσετο Γάργαρον ἄκρον</p>
        <p><a>14.293</a> Ἴδης ὑψηλῆς: ἴδε δὲ νεφεληγερέτα Ζεύς.</p>
        <p><a>14.294</a> ὡς δ' ἴδεν, ὥς μιν ἔρως πυκινὰς φρένας ἀμφεκάλυψεν,</p>
        <p><a>14.295</a> οἷον ὅτε πρῶτόν περ ἐμισγέσθην φιλότητι</p>
        <p><a>14.296</a> εἰς εὐνὴν φοιτῶντε, φίλους λήθοντε τοκῆας.</p>
        <p><a>14.297</a> στῆ δ' αὐτῆς προπάροιθεν ἔπος τ' ἔφατ' ἔκ τ' ὀνόμαζεν:</p>
        <p><a>14.298</a> Ἥρη πῇ μεμαυῖα κατ' Οὐλύμπου τόδ' ἱκάνεις;</p>
        <p><a>14.299</a> ἵπποι δ' οὐ παρέασι καὶ ἅρματα τῶν κ' ἐπιβαίης.</p>
        <p><a>14.300</a> τὸν δὲ δολοφρονέουσα προσηύδα πότνια Ἥρη:</p>
        <p><a>14.301</a> ἔρχομαι ὀψομένη πολυφόρβου πείρατα γαίης,</p>
        <p><a>14.302</a> Ὠκεανόν τε θεῶν γένεσιν καὶ μητέρα Τηθύν,</p>
        <p><a>14.303</a> οἵ με σφοῖσι δόμοισιν ἐῢ τρέφον ἠδ' ἀτίταλλον:</p>
        <p><a>14.304</a> τοὺς εἶμ' ὀψομένη, καί σφ' ἄκριτα νείκεα λύσω:</p>
        <p><a>14.305</a> ἤδη γὰρ δηρὸν χρόνον ἀλλήλων ἀπέχονται</p>
        <p><a>14.306</a> εὐνῆς καὶ φιλότητος, ἐπεὶ χόλος ἔμπεσε θυμῷ.</p>
        <p><a>14.307</a> ἵπποι δ' ἐν πρυμνωρείῃ πολυπίδακος Ἴδης</p>
        <p><a>14.308</a> ἑστᾶσ', οἵ μ' οἴσουσιν ἐπὶ τραφερήν τε καὶ ὑγρήν.</p>
        <p><a>14.309</a> νῦν δὲ σεῦ εἵνεκα δεῦρο κατ' Οὐλύμπου τόδ' ἱκάνω,</p>
        <p><a>14.310</a> μή πώς μοι μετέπειτα χολώσεαι, αἴ κε σιωπῇ</p>
        <p><a>14.311</a> οἴχωμαι πρὸς δῶμα βαθυρρόου Ὠκεανοῖο.</p>
        <p><a>14.312</a> τὴν δ' ἀπαμειβόμενος προσέφη νεφεληγερέτα Ζεύς:</p>
        <p><a>14.313</a> Ἥρη κεῖσε μὲν ἔστι καὶ ὕστερον ὁρμηθῆναι,</p>
        <p><a>14.314</a> νῶϊ δ' ἄγ' ἐν φιλότητι τραπείομεν εὐνηθέντε.</p>
        <p><a>14.315</a> οὐ γάρ πώ ποτέ μ' ὧδε θεᾶς ἔρος οὐδὲ γυναικὸς</p>
        <p><a>14.316</a> θυμὸν ἐνὶ στήθεσσι περιπροχυθεὶς ἐδάμασσεν,</p>
        <p><a>14.317</a> οὐδ' ὁπότ' ἠρασάμην Ἰξιονίης ἀλόχοιο,</p>
        <p><a>14.318</a> ἣ τέκε Πειρίθοον θεόφιν μήστωρ' ἀτάλαντον:</p>
        <p><a>14.319</a> οὐδ' ὅτε περ Δανάης καλλισφύρου Ἀκρισιώνης,</p>
        <p><a>14.320</a> ἣ τέκε Περσῆα πάντων ἀριδείκετον ἀνδρῶν:</p>
        <p><a>14.321</a> οὐδ' ὅτε Φοίνικος κούρης τηλεκλειτοῖο,</p>
        <p><a>14.322</a> ἣ τέκε μοι Μίνων τε καὶ ἀντίθεον Ῥαδάμανθυν:</p>
        <p><a>14.323</a> οὐδ' ὅτε περ Σεμέλης οὐδ' Ἀλκμήνης ἐνὶ Θήβῃ,</p>
        <p><a>14.324</a> ἥ ῥ' Ἡρακλῆα κρατερόφρονα γείνατο παῖδα:</p>
        <p><a>14.325</a> ἣ δὲ Διώνυσον Σεμέλη τέκε χάρμα βροτοῖσιν:</p>
        <p><a>14.326</a> οὐδ' ὅτε Δήμητρος καλλιπλοκάμοιο ἀνάσσης,</p>
        <p><a>14.327</a> οὐδ' ὁπότε Λητοῦς ἐρικυδέος, οὐδὲ σεῦ αὐτῆς,</p>
        <p><a>14.328</a> ὡς σέο νῦν ἔραμαι καί με γλυκὺς ἵμερος αἱρεῖ.</p>
        <p><a>14.329</a> τὸν δὲ δολοφρονέουσα προσηύδα πότνια Ἥρη:</p>
        <p><a>14.330</a> αἰνότατε Κρονίδη ποῖον τὸν μῦθον ἔειπες.</p>
        <p><a>14.331</a> εἰ νῦν ἐν φιλότητι λιλαίεαι εὐνηθῆναι</p>
        <p><a>14.332</a> Ἴδης ἐν κορυφῇσι, τὰ δὲ προπέφανται ἅπαντα:</p>
        <p><a>14.333</a> πῶς κ' ἔοι εἴ τις νῶϊ θεῶν αἰειγενετάων</p>
        <p><a>14.334</a> εὕδοντ' ἀθρήσειε, θεοῖσι δὲ πᾶσι μετελθὼν</p>
        <p><a>14.335</a> πεφράδοι; οὐκ ἂν ἔγωγε τεὸν πρὸς δῶμα νεοίμην</p>
        <p><a>14.336</a> ἐξ εὐνῆς ἀνστᾶσα, νεμεσσητὸν δέ κεν εἴη.</p>
        <p><a>14.337</a> ἀλλ' εἰ δή ῥ' ἐθέλεις καί τοι φίλον ἔπλετο θυμῷ,</p>
        <p><a>14.338</a> ἔστιν τοι θάλαμος, τόν τοι φίλος υἱὸς ἔτευξεν</p>
        <p><a>14.339</a> Ἥφαιστος, πυκινὰς δὲ θύρας σταθμοῖσιν ἐπῆρσεν:</p>
        <p><a>14.340</a> ἔνθ' ἴομεν κείοντες, ἐπεί νύ τοι εὔαδεν εὐνή.</p>
        <p><a>14.341</a> τὴν δ' ἀπαμειβόμενος προσέφη νεφεληγερέτα Ζεύς:</p>
        <p><a>14.342</a> Ἥρη μήτε θεῶν τό γε δείδιθι μήτέ τιν' ἀνδρῶν</p>
        <p><a>14.343</a> ὄψεσθαι: τοῖόν τοι ἐγὼ νέφος ἀμφικαλύψω</p>
        <p><a>14.344</a> χρύσεον: οὐδ' ἂν νῶϊ διαδράκοι Ἠέλιός περ,</p>
        <p><a>14.345</a> οὗ τε καὶ ὀξύτατον πέλεται φάος εἰσοράασθαι.</p>
        <p><a>14.346</a> ἦ ῥα καὶ ἀγκὰς ἔμαρπτε Κρόνου παῖς ἣν παράκοιτιν:</p>
        <p><a>14.347</a> τοῖσι δ' ὑπὸ χθὼν δῖα φύεν νεοθηλέα ποίην,</p>
        <p><a>14.348</a> λωτόν θ' ἑρσήεντα ἰδὲ κρόκον ἠδ' ὑάκινθον</p>
        <p><a>14.349</a> πυκνὸν καὶ μαλακόν, ὃς ἀπὸ χθονὸς ὑψόσ' ἔεργε.</p>
        <p><a>14.350</a> τῷ ἔνι λεξάσθην, ἐπὶ δὲ νεφέλην ἕσσαντο</p>
        <p><a>14.351</a> καλὴν χρυσείην: στιλπναὶ δ' ἀπέπιπτον ἔερσαι.</p>
        <p><a>14.352</a> ὣς ὃ μὲν ἀτρέμας εὗδε πατὴρ ἀνὰ Γαργάρῳ ἄκρῳ,</p>
        <p><a>14.353</a> ὕπνῳ καὶ φιλότητι δαμείς, ἔχε δ' ἀγκὰς ἄκοιτιν:</p>
        <p><a>14.354</a> βῆ δὲ θέειν ἐπὶ νῆας Ἀχαιῶν νήδυμος Ὕπνος</p>
        <p><a>14.355</a> ἀγγελίην ἐρέων γαιηόχῳ ἐννοσιγαίῳ:</p>
        <p><a>14.356</a> ἀγχοῦ δ' ἱστάμενος ἔπεα πτερόεντα προσηύδα:</p>
        <p><a>14.357</a> πρόφρων νῦν Δαναοῖσι Ποσείδαον ἐπάμυνε,</p>
        <p><a>14.358</a> καί σφιν κῦδος ὄπαζε μίνυνθά περ, ὄφρ' ἔτι εὕδει</p>
        <p><a>14.359</a> Ζεύς, ἐπεὶ αὐτῷ ἐγὼ μαλακὸν περὶ κῶμ' ἐκάλυψα:</p>
        <p><a>14.360</a> Ἥρη δ' ἐν φιλότητι παρήπαφεν εὐνηθῆναι.</p>
        <p><a>14.361</a> ὣς εἰπὼν ὃ μὲν ᾤχετ' ἐπὶ κλυτὰ φῦλ' ἀνθρώπων,</p>
        <p><a>14.362</a> τὸν δ' ἔτι μᾶλλον ἀνῆκεν ἀμυνέμεναι Δαναοῖσιν.</p>
        <p><a>14.363</a> αὐτίκα δ' ἐν πρώτοισι μέγα προθορὼν ἐκέλευσεν:</p>
        <p><a>14.364</a> Ἀργεῖοι καὶ δ' αὖτε μεθίεμεν Ἕκτορι νίκην</p>
        <p><a>14.365</a> Πριαμίδῃ, ἵνα νῆας ἕλῃ καὶ κῦδος ἄρηται;</p>
        <p><a>14.366</a> ἀλλ' ὃ μὲν οὕτω φησὶ καὶ εὔχεται οὕνεκ' Ἀχιλλεὺς</p>
        <p><a>14.367</a> νηυσὶν ἔπι γλαφυρῇσι μένει κεχολωμένος ἦτορ:</p>
        <p><a>14.368</a> κείνου δ' οὔ τι λίην ποθὴ ἔσσεται, εἴ κεν οἳ ἄλλοι</p>
        <p><a>14.369</a> ἡμεῖς ὀτρυνώμεθ' ἀμυνέμεν ἀλλήλοισιν.</p>
        <p><a>14.370</a> ἀλλ' ἄγεθ' ὡς ἂν ἐγὼ εἴπω πειθώμεθα πάντες:</p>
        <p><a>14.371</a> ἀσπίδες ὅσσαι ἄρισται ἐνὶ στρατῷ ἠδὲ μέγισται</p>
        <p><a>14.372</a> ἑσσάμενοι, κεφαλὰς δὲ παναίθῃσιν κορύθεσσι</p>
        <p><a>14.373</a> κρύψαντες, χερσίν τε τὰ μακρότατ' ἔγχε' ἑλόντες</p>
        <p><a>14.374</a> ἴομεν: αὐτὰρ ἐγὼν ἡγήσομαι, οὐδ' ἔτι φημὶ</p>
        <p><a>14.375</a> Ἕκτορα Πριαμίδην μενέειν μάλα περ μεμαῶτα.</p>
        <p><a>14.376</a> ὃς δέ κ' ἀνὴρ μενέχαρμος, ἔχει δ' ὀλίγον σάκος ὤμῳ,</p>
        <p><a>14.377</a> χείρονι φωτὶ δότω, ὃ δ' ἐν ἀσπίδι μείζονι δύτω.</p>
        <p><a>14.378</a> ὣς ἔφαθ', οἳ δ' ἄρα τοῦ μάλα μὲν κλύον ἠδὲ πίθοντο:</p>
        <p><a>14.379</a> τοὺς δ' αὐτοὶ βασιλῆες ἐκόσμεον οὐτάμενοί περ</p>
        <p><a>14.380</a> Τυδεΐδης Ὀδυσεύς τε καὶ Ἀτρεΐδης Ἀγαμέμνων:</p>
        <p><a>14.381</a> οἰχόμενοι δ' ἐπὶ πάντας ἀρήϊα τεύχε' ἄμειβον:</p>
        <p><a>14.382</a> ἐσθλὰ μὲν ἐσθλὸς ἔδυνε, χέρεια δὲ χείρονι δόσκεν.</p>
        <p><a>14.383</a> αὐτὰρ ἐπεί ῥ' ἕσσαντο περὶ χροῒ νώροπα χαλκὸν</p>
        <p><a>14.384</a> βάν ῥ' ἴμεν: ἦρχε δ' ἄρά σφι Ποσειδάων ἐνοσίχθων</p>
        <p><a>14.385</a> δεινὸν ἄορ τανύηκες ἔχων ἐν χειρὶ παχείῃ</p>
        <p><a>14.386</a> εἴκελον ἀστεροπῇ: τῷ δ' οὐ θέμις ἐστὶ μιγῆναι</p>
        <p><a>14.387</a> ἐν δαῒ λευγαλέῃ, ἀλλὰ δέος ἰσχάνει ἄνδρας.</p>
        <p><a>14.388</a> Τρῶας δ' αὖθ' ἑτέρωθεν ἐκόσμει φαίδιμος Ἕκτωρ.</p>
        <p><a>14.389</a> δή ῥα τότ' αἰνοτάτην ἔριδα πτολέμοιο τάνυσσαν</p>
        <p><a>14.390</a> κυανοχαῖτα Ποσειδάων καὶ φαίδιμος Ἕκτωρ,</p>
        <p><a>14.391</a> ἤτοι ὃ μὲν Τρώεσσιν, ὃ δ' Ἀργείοισιν ἀρήγων.</p>
        <p><a>14.392</a> ἐκλύσθη δὲ θάλασσα ποτὶ κλισίας τε νέας τε</p>
        <p><a>14.393</a> Ἀργείων: οἳ δὲ ξύνισαν μεγάλῳ ἀλαλητῷ.</p>
        <p><a>14.394</a> οὔτε θαλάσσης κῦμα τόσον βοάᾳ ποτὶ χέρσον</p>
        <p><a>14.395</a> ποντόθεν ὀρνύμενον πνοιῇ Βορέω ἀλεγεινῇ:</p>
        <p><a>14.396</a> οὔτε πυρὸς τόσσός γε ποτὶ βρόμος αἰθομένοιο</p>
        <p><a>14.397</a> οὔρεος ἐν βήσσῃς, ὅτε τ' ὤρετο καιέμεν ὕλην:</p>
        <p><a>14.398</a> οὔτ' ἄνεμος τόσσόν γε περὶ δρυσὶν ὑψικόμοισι</p>
        <p><a>14.399</a> ἠπύει, ὅς τε μάλιστα μέγα βρέμεται χαλεπαίνων,</p>
        <p><a>14.400</a> ὅσση ἄρα Τρώων καὶ Ἀχαιῶν ἔπλετο φωνὴ</p>
        <p><a>14.401</a> δεινὸν ἀϋσάντων, ὅτ' ἐπ' ἀλλήλοισιν ὄρουσαν.</p>
        <p><a>14.402</a> Αἴαντος δὲ πρῶτος ἀκόντισε φαίδιμος Ἕκτωρ</p>
        <p><a>14.403</a> ἔγχει, ἐπεὶ τέτραπτο πρὸς ἰθύ οἱ, οὐδ' ἀφάμαρτε,</p>
        <p><a>14.404</a> τῇ ῥα δύω τελαμῶνε περὶ στήθεσσι τετάσθην,</p>
        <p><a>14.405</a> ἤτοι ὃ μὲν σάκεος, ὃ δὲ φασγάνου ἀργυροήλου:</p>
        <p><a>14.406</a> τώ οἱ ῥυσάσθην τέρενα χρόα. χώσατο δ' Ἕκτωρ,</p>
        <p><a>14.407</a> ὅττί ῥά οἱ βέλος ὠκὺ ἐτώσιον ἔκφυγε χειρός,</p>
        <p><a>14.408</a> ἂψ δ' ἑτάρων εἰς ἔθνος ἐχάζετο κῆρ' ἀλεείνων.</p>
        <p><a>14.409</a> τὸν μὲν ἔπειτ' ἀπιόντα μέγας Τελαμώνιος Αἴας</p>
        <p><a>14.410</a> χερμαδίῳ, τά ῥα πολλὰ θοάων ἔχματα νηῶν</p>
        <p><a>14.411</a> πὰρ ποσὶ μαρναμένων ἐκυλίνδετο, τῶν ἓν ἀείρας</p>
        <p><a>14.412</a> στῆθος βεβλήκει ὑπὲρ ἄντυγος ἀγχόθι δειρῆς,</p>
        <p><a>14.413</a> στρόμβον δ' ὣς ἔσσευε βαλών, περὶ δ' ἔδραμε πάντῃ.</p>
        <p><a>14.414</a> ὡς δ' ὅθ' ὑπὸ πληγῆς πατρὸς Διὸς ἐξερίπῃ δρῦς</p>
        <p><a>14.415</a> πρόρριζος, δεινὴ δὲ θεείου γίγνεται ὀδμὴ</p>
        <p><a>14.416</a> ἐξ αὐτῆς, τὸν δ' οὔ περ ἔχει θράσος ὅς κεν ἴδηται</p>
        <p><a>14.417</a> ἐγγὺς ἐών, χαλεπὸς δὲ Διὸς μεγάλοιο κεραυνός,</p>
        <p><a>14.418</a> ὣς ἔπεσ' Ἕκτορος ὦκα χαμαὶ μένος ἐν κονίῃσι:</p>
        <p><a>14.419</a> χειρὸς δ' ἔκβαλεν ἔγχος, ἐπ' αὐτῷ δ' ἀσπὶς ἑάφθη</p>
        <p><a>14.420</a> καὶ κόρυς, ἀμφὶ δέ οἱ βράχε τεύχεα ποικίλα χαλκῷ.</p>
        <p><a>14.421</a> οἳ δὲ μέγα ἰάχοντες ἐπέδραμον υἷες Ἀχαιῶν</p>
        <p><a>14.422</a> ἐλπόμενοι ἐρύεσθαι, ἀκόντιζον δὲ θαμειὰς</p>
        <p><a>14.423</a> αἰχμάς: ἀλλ' οὔ τις ἐδυνήσατο ποιμένα λαῶν</p>
        <p><a>14.424</a> οὐτάσαι οὐδὲ βαλεῖν: πρὶν γὰρ περίβησαν ἄριστοι</p>
        <p><a>14.425</a> Πουλυδάμας τε καὶ Αἰνείας καὶ δῖος Ἀγήνωρ</p>
        <p><a>14.426</a> Σαρπηδών τ' ἀρχὸς Λυκίων καὶ Γλαῦκος ἀμύμων.</p>
        <p><a>14.427</a> τῶν δ' ἄλλων οὔ τίς εὑ ἀκήδεσεν, ἀλλὰ πάροιθεν</p>
        <p><a>14.428</a> ἀσπίδας εὐκύκλους σχέθον αὐτοῦ. τὸν δ' ἄρ' ἑταῖροι</p>
        <p><a>14.429</a> χερσὶν ἀείραντες φέρον ἐκ πόνου, ὄφρ' ἵκεθ' ἵππους</p>
        <p><a>14.430</a> ὠκέας, οἵ οἱ ὄπισθε μάχης ἠδὲ πτολέμοιο</p>
        <p><a>14.431</a> ἕστασαν ἡνίοχόν τε καὶ ἅρματα ποικίλ' ἔχοντες:</p>
        <p><a>14.432</a> οἳ τόν γε προτὶ ἄστυ φέρον βαρέα στενάχοντα.</p>
        <p><a>14.433</a> ἀλλ' ὅτε δὴ πόρον ἷξον ἐϋρρεῖος ποταμοῖο</p>
        <p><a>14.434</a> Ξάνθου δινήεντος, ὃν ἀθάνατος τέκετο Ζεύς,</p>
        <p><a>14.435</a> ἔνθά μιν ἐξ ἵππων πέλασαν χθονί, κὰδ δέ οἱ ὕδωρ</p>
        <p><a>14.436</a> χεῦαν: ὃ δ' ἀμπνύνθη καὶ ἀνέδρακεν ὀφθαλμοῖσιν,</p>
        <p><a>14.437</a> ἑζόμενος δ' ἐπὶ γοῦνα κελαινεφὲς αἷμ' ἀπέμεσσεν:</p>
        <p><a>14.438</a> αὖτις δ' ἐξοπίσω πλῆτο χθονί, τὼ δέ οἱ ὄσσε</p>
        <p><a>14.439</a> νὺξ ἐκάλυψε μέλαινα: βέλος δ' ἔτι θυμὸν ἐδάμνα.</p>
        <p><a>14.440</a> Ἀργεῖοι δ' ὡς οὖν ἴδον Ἕκτορα νόσφι κιόντα</p>
        <p><a>14.441</a> μᾶλλον ἐπὶ Τρώεσσι θόρον, μνήσαντο δὲ χάρμης.</p>
        <p><a>14.442</a> ἔνθα πολὺ πρώτιστος Ὀϊλῆος ταχὺς Αἴας</p>
        <p><a>14.443</a> Σάτνιον οὔτασε δουρὶ μετάλμενος ὀξυόεντι</p>
        <p><a>14.444</a> Ἠνοπίδην, ὃν ἄρα νύμφη τέκε νηῒς ἀμύμων</p>
        <p><a>14.445</a> Ἤνοπι βουκολέοντι παρ' ὄχθας Σατνιόεντος.</p>
        <p><a>14.446</a> τὸν μὲν Ὀϊλιάδης δουρὶ κλυτὸς ἐγγύθεν ἐλθὼν</p>
        <p><a>14.447</a> οὖτα κατὰ λαπάρην: ὃ δ' ἀνετράπετ', ἀμφὶ δ' ἄρ' αὐτῷ</p>
        <p><a>14.448</a> Τρῶες καὶ Δαναοὶ σύναγον κρατερὴν ὑσμίνην.</p>
        <p><a>14.449</a> τῷ δ' ἐπὶ Πουλυδάμας ἐγχέσπαλος ἦλθεν ἀμύντωρ</p>
        <p><a>14.450</a> Πανθοΐδης, βάλε δὲ Προθοήνορα δεξιὸν ὦμον</p>
        <p><a>14.451</a> υἱὸν Ἀρηϊλύκοιο, δι' ὤμου δ' ὄβριμον ἔγχος</p>
        <p><a>14.452</a> ἔσχεν, ὃ δ' ἐν κονίῃσι πεσὼν ἕλε γαῖαν ἀγοστῷ.</p>
        <p><a>14.453</a> Πουλυδάμας δ' ἔκπαγλον ἐπεύξατο μακρὸν ἀΰσας:</p>
        <p><a>14.454</a> οὐ μὰν αὖτ' ὀΐω μεγαθύμου Πανθοΐδαο</p>
        <p><a>14.455</a> χειρὸς ἄπο στιβαρῆς ἅλιον πηδῆσαι ἄκοντα,</p>
        <p><a>14.456</a> ἀλλά τις Ἀργείων κόμισε χροΐ, καί μιν ὀΐω</p>
        <p><a>14.457</a> αὐτῷ σκηπτόμενον κατίμεν δόμον Ἄϊδος εἴσω.</p>
        <p><a>14.458</a> ὣς ἔφατ', Ἀργείοισι δ' ἄχος γένετ' εὐξαμένοιο:</p>
        <p><a>14.459</a> Αἴαντι δὲ μάλιστα δαΐφρονι θυμὸν ὄρινε</p>
        <p><a>14.460</a> τῷ Τελαμωνιάδῃ: τοῦ γὰρ πέσεν ἄγχι μάλιστα.</p>
        <p><a>14.461</a> καρπαλίμως δ' ἀπιόντος ἀκόντισε δουρὶ φαεινῷ.</p>
        <p><a>14.462</a> Πουλυδάμας δ' αὐτὸς μὲν ἀλεύατο κῆρα μέλαιναν</p>
        <p><a>14.463</a> λικριφὶς ἀΐξας, κόμισεν δ' Ἀντήνορος υἱὸς</p>
        <p><a>14.464</a> Ἀρχέλοχος: τῷ γάρ ῥα θεοὶ βούλευσαν ὄλεθρον.</p>
        <p><a>14.465</a> τόν ῥ' ἔβαλεν κεφαλῆς τε καὶ αὐχένος ἐν συνεοχμῷ,</p>
        <p><a>14.466</a> νείατον ἀστράγαλον, ἀπὸ δ' ἄμφω κέρσε τένοντε:</p>
        <p><a>14.467</a> τοῦ δὲ πολὺ προτέρη κεφαλὴ στόμα τε ῥῖνές τε</p>
        <p><a>14.468</a> οὔδεϊ πλῆντ' ἤ περ κνῆμαι καὶ γοῦνα πεσόντος.</p>
        <p><a>14.469</a> Αἴας δ' αὖτ' ἐγέγωνεν ἀμύμονι Πουλυδάμαντι:</p>
        <p><a>14.470</a> φράζεο Πουλυδάμα καί μοι νημερτὲς ἐνίσπες</p>
        <p><a>14.471</a> ἦ ῥ' οὐχ οὗτος ἀνὴρ Προθοήνορος ἀντὶ πεφάσθαι</p>
        <p><a>14.472</a> ἄξιος; οὐ μέν μοι κακὸς εἴδεται οὐδὲ κακῶν ἔξ,</p>
        <p><a>14.473</a> ἀλλὰ κασίγνητος Ἀντήνορος ἱπποδάμοιο</p>
        <p><a>14.474</a> ἢ πάϊς: αὐτῷ γὰρ γενεὴν ἄγχιστα ἐῴκει.</p>
        <p><a>14.475</a> ἦ ῥ' εὖ γιγνώσκων, Τρῶας δ' ἄχος ἔλλαβε θυμόν.</p>
        <p><a>14.476</a> ἔνθ' Ἀκάμας Πρόμαχον Βοιώτιον οὔτασε δουρὶ</p>
        <p><a>14.477</a> ἀμφὶ κασιγνήτῳ βεβαώς: ὃ δ' ὕφελκε ποδοῖιν.</p>
        <p><a>14.478</a> τῷ δ' Ἀκάμας ἔκπαγλον ἐπεύξατο μακρὸν ἀΰσας:</p>
        <p><a>14.479</a> Ἀργεῖοι ἰόμωροι ἀπειλάων ἀκόρητοι</p>
        <p><a>14.480</a> οὔ θην οἴοισίν γε πόνος τ' ἔσεται καὶ ὀϊζὺς</p>
        <p><a>14.481</a> ἡμῖν, ἀλλά ποθ' ὧδε κατακτενέεσθε καὶ ὔμμες.</p>
        <p><a>14.482</a> φράζεσθ' ὡς ὑμῖν Πρόμαχος δεδμημένος εὕδει</p>
        <p><a>14.483</a> ἔγχει ἐμῷ, ἵνα μή τι κασιγνήτοιό γε ποινὴ</p>
        <p><a>14.484</a> δηρὸν ἄτιτος ἔῃ: τὼ καί κέ τις εὔχεται ἀνὴρ</p>
        <p><a>14.485</a> γνωτὸν ἐνὶ μεγάροισιν ἀρῆς ἀλκτῆρα λιπέσθαι.</p>
        <p><a>14.486</a> ὣς ἔφατ', Ἀργείοισι δ' ἄχος γένετ' εὐξαμένοιο:</p>
        <p><a>14.487</a> Πηνέλεῳ δὲ μάλιστα δαΐφρονι θυμὸν ὄρινεν:</p>
        <p><a>14.488</a> ὁρμήθη δ' Ἀκάμαντος: ὃ δ' οὐχ ὑπέμεινεν ἐρωὴν</p>
        <p><a>14.489</a> Πηνελέωο ἄνακτος: ὃ δ' οὔτασεν Ἰλιονῆα</p>
        <p><a>14.490</a> υἱὸν Φόρβαντος πολυμήλου, τόν ῥα μάλιστα</p>
        <p><a>14.491</a> Ἑρμείας Τρώων ἐφίλει καὶ κτῆσιν ὄπασσε:</p>
        <p><a>14.492</a> τῷ δ' ἄρ' ὑπὸ μήτηρ μοῦνον τέκεν Ἰλιονῆα.</p>
        <p><a>14.493</a> τὸν τόθ' ὑπ' ὀφρύος οὖτα κατ' ὀφθαλμοῖο θέμεθλα,</p>
        <p><a>14.494</a> ἐκ δ' ὦσε γλήνην: δόρυ δ' ὀφθαλμοῖο διὰ πρὸ</p>
        <p><a>14.495</a> καὶ διὰ ἰνίου ἦλθεν, ὃ δ' ἕζετο χεῖρε πετάσσας</p>
        <p><a>14.496</a> ἄμφω: Πηνέλεως δὲ ἐρυσσάμενος ξίφος ὀξὺ</p>
        <p><a>14.497</a> αὐχένα μέσσον ἔλασσεν, ἀπήραξεν δὲ χαμᾶζε</p>
        <p><a>14.498</a> αὐτῇ σὺν πήληκι κάρη: ἔτι δ' ὄβριμον ἔγχος</p>
        <p><a>14.499</a> ἦεν ἐν ὀφθαλμῷ: ὃ δὲ φὴ κώδειαν ἀνασχὼν</p>
        <p><a>14.500</a> πέφραδέ τε Τρώεσσι καὶ εὐχόμενος ἔπος ηὔδα:</p>
        <p><a>14.501</a> εἰπέμεναί μοι Τρῶες ἀγαυοῦ Ἰλιονῆος</p>
        <p><a>14.502</a> πατρὶ φίλῳ καὶ μητρὶ γοήμεναι ἐν μεγάροισιν:</p>
        <p><a>14.503</a> οὐδὲ γὰρ ἣ Προμάχοιο δάμαρ Ἀλεγηνορίδαο</p>
        <p><a>14.504</a> ἀνδρὶ φίλῳ ἐλθόντι γανύσσεται, ὁππότε κεν δὴ</p>
        <p><a>14.505</a> ἐκ Τροίης σὺν νηυσὶ νεώμεθα κοῦροι Ἀχαιῶν.</p>
        <p><a>14.506</a> ὣς φάτο, τοὺς δ' ἄρα πάντας ὑπὸ τρόμος ἔλλαβε γυῖα,</p>
        <p><a>14.507</a> πάπτηνεν δὲ ἕκαστος ὅπῃ φύγοι αἰπὺν ὄλεθρον.</p>
        <p><a>14.508</a> ἔσπετε νῦν μοι Μοῦσαι Ὀλύμπια δώματ' ἔχουσαι</p>
        <p><a>14.509</a> ὅς τις δὴ πρῶτος βροτόεντ' ἀνδράγρι' Ἀχαιῶν</p>
        <p><a>14.510</a> ἤρατ', ἐπεί ῥ' ἔκλινε μάχην κλυτὸς ἐννοσίγαιος.</p>
        <p><a>14.511</a> Αἴας ῥα πρῶτος Τελαμώνιος Ὕρτιον οὖτα</p>
        <p><a>14.512</a> Γυρτιάδην Μυσῶν ἡγήτορα καρτεροθύμων:</p>
        <p><a>14.513</a> Φάλκην δ' Ἀντίλοχος καὶ Μέρμερον ἐξενάριξε:</p>
        <p><a>14.514</a> Μηριόνης δὲ Μόρυν τε καὶ Ἱπποτίωνα κατέκτα,</p>
        <p><a>14.515</a> Τεῦκρος δὲ Προθόωνά τ' ἐνήρατο καὶ Περιφήτην:</p>
        <p><a>14.516</a> Ἀτρεΐδης δ' ἄρ' ἔπειθ' Ὑπερήνορα ποιμένα λαῶν</p>
        <p><a>14.517</a> οὖτα κατὰ λαπάρην, διὰ δ' ἔντερα χαλκὸς ἄφυσσε</p>
        <p><a>14.518</a> δῃώσας: ψυχὴ δὲ κατ' οὐταμένην ὠτειλὴν</p>
        <p><a>14.519</a> ἔσσυτ' ἐπειγομένη, τὸν δὲ σκότος ὄσσε κάλυψε.</p>
        <p><a>14.520</a> πλείστους δ' Αἴας εἷλεν Ὀϊλῆος ταχὺς υἱός:</p>
        <p><a>14.521</a> οὐ γάρ οἵ τις ὁμοῖος ἐπισπέσθαι ποσὶν ἦεν</p>
        <p><a>14.522</a> ἀνδρῶν τρεσσάντων, ὅτε τε Ζεὺς ἐν φόβον ὄρσῃ.</p>
    </div>
    <div class="bk">
        <h4 class="latin">Book 15</h4>
        <p><a>15.1</a> αὐτὰρ ἐπεὶ διά τε σκόλοπας καὶ τάφρον ἔβησαν</p>
        <p><a>15.2</a> φεύγοντες, πολλοὶ δὲ δάμεν Δαναῶν ὑπὸ χερσίν,</p>
        <p><a>15.3</a> οἳ μὲν δὴ παρ' ὄχεσφιν ἐρητύοντο μένοντες</p>
        <p><a>15.4</a> χλωροὶ ὑπαὶ δείους πεφοβημένοι: ἔγρετο δὲ Ζεὺς</p>
        <p><a>15.5</a> Ἴδης ἐν κορυφῇσι παρὰ χρυσοθρόνου Ἥρης,</p>
        <p><a>15.6</a> στῆ δ' ἄρ' ἀναΐξας, ἴδε δὲ Τρῶας καὶ Ἀχαιοὺς</p>
        <p><a>15.7</a> τοὺς μὲν ὀρινομένους, τοὺς δὲ κλονέοντας ὄπισθεν</p>
        <p><a>15.8</a> Ἀργείους, μετὰ δέ σφι Ποσειδάωνα ἄνακτα:</p>
        <p><a>15.9</a> Ἕκτορα δ' ἐν πεδίῳ ἴδε κείμενον, ἀμφὶ δ' ἑταῖροι</p>
        <p><a>15.10</a> εἵαθ', ὃ δ' ἀργαλέῳ ἔχετ' ἄσθματι κῆρ ἀπινύσσων</p>
        <p><a>15.11</a> αἷμ' ἐμέων, ἐπεὶ οὔ μιν ἀφαυρότατος βάλ' Ἀχαιῶν.</p>
        <p><a>15.12</a> τὸν δὲ ἰδὼν ἐλέησε πατὴρ ἀνδρῶν τε θεῶν τε,</p>
        <p><a>15.13</a> δεινὰ δ' ὑπόδρα ἰδὼν Ἥρην πρὸς μῦθον ἔειπεν:</p>
        <p><a>15.14</a> ἦ μάλα δὴ κακότεχνος ἀμήχανε σὸς δόλος Ἥρη</p>
        <p><a>15.15</a> Ἕκτορα δῖον ἔπαυσε μάχης, ἐφόβησε δὲ λαούς.</p>
        <p><a>15.16</a> οὐ μὰν οἶδ' εἰ αὖτε κακορραφίης ἀλεγεινῆς</p>
        <p><a>15.17</a> πρώτη ἐπαύρηαι καί σε πληγῇσιν ἱμάσσω.</p>
        <p><a>15.18</a> ἦ οὐ μέμνῃ ὅτε τ' ἐκρέμω ὑψόθεν, ἐκ δὲ ποδοῖιν</p>
        <p><a>15.19</a> ἄκμονας ἧκα δύω, περὶ χερσὶ δὲ δεσμὸν ἴηλα</p>
        <p><a>15.20</a> χρύσεον ἄρρηκτον; σὺ δ' ἐν αἰθέρι καὶ νεφέλῃσιν</p>
        <p><a>15.21</a> ἐκρέμω: ἠλάστεον δὲ θεοὶ κατὰ μακρὸν Ὄλυμπον,</p>
        <p><a>15.22</a> λῦσαι δ' οὐκ ἐδύναντο παρασταδόν: ὃν δὲ λάβοιμι</p>
        <p><a>15.23</a> ῥίπτασκον τεταγὼν ἀπὸ βηλοῦ ὄφρ' ἂν ἵκηται</p>
        <p><a>15.24</a> γῆν ὀλιγηπελέων: ἐμὲ δ' οὐδ' ὧς θυμὸν ἀνίει</p>
        <p><a>15.25</a> ἀζηχὴς ὀδύνη Ἡρακλῆος θείοιο,</p>
        <p><a>15.26</a> τὸν σὺ ξὺν Βορέῃ ἀνέμῳ πεπιθοῦσα θυέλλας</p>
        <p><a>15.27</a> πέμψας ἐπ' ἀτρύγετον πόντον κακὰ μητιόωσα,</p>
        <p><a>15.28</a> καί μιν ἔπειτα Κόων δ' εὖ ναιομένην ἀπένεικας.</p>
        <p><a>15.29</a> τὸν μὲν ἐγὼν ἔνθεν ῥυσάμην καὶ ἀνήγαγον αὖτις</p>
        <p><a>15.30</a> Ἄργος ἐς ἱππόβοτον καὶ πολλά περ ἀθλήσαντα.</p>
        <p><a>15.31</a> τῶν σ' αὖτις μνήσω ἵν' ἀπολλήξῃς ἀπατάων,</p>
        <p><a>15.32</a> ὄφρα ἴδῃ ἤν τοι χραίσμῃ φιλότης τε καὶ εὐνή,</p>
        <p><a>15.33</a> ἣν ἐμίγης ἐλθοῦσα θεῶν ἄπο καί μ' ἀπάτησας.</p>
        <p><a>15.34</a> ὣς φάτο, ῥίγησεν δὲ βοῶπις πότνια Ἥρη,</p>
        <p><a>15.35</a> καί μιν φωνήσασ' ἔπεα πτερόεντα προσηύδα:</p>
        <p><a>15.36</a> ἴστω νῦν τόδε Γαῖα καὶ Οὐρανὸς εὐρὺς ὕπερθε</p>
        <p><a>15.37</a> καὶ τὸ κατειβόμενον Στυγὸς ὕδωρ, ὅς τε μέγιστος</p>
        <p><a>15.38</a> ὅρκος δεινότατός τε πέλει μακάρεσσι θεοῖσι,</p>
        <p><a>15.39</a> σή θ' ἱερὴ κεφαλὴ καὶ νωΐτερον λέχος αὐτῶν</p>
        <p><a>15.40</a> κουρίδιον, τὸ μὲν οὐκ ἂν ἐγώ ποτε μὰψ ὀμόσαιμι:</p>
        <p><a>15.41</a> μὴ δι' ἐμὴν ἰότητα Ποσειδάων ἐνοσίχθων</p>
        <p><a>15.42</a> πημαίνει Τρῶάς τε καὶ Ἕκτορα, τοῖσι δ' ἀρήγει,</p>
        <p><a>15.43</a> ἀλλά που αὐτὸν θυμὸς ἐποτρύνει καὶ ἀνώγει,</p>
        <p><a>15.44</a> τειρομένους δ' ἐπὶ νηυσὶν ἰδὼν ἐλέησεν Ἀχαιούς.</p>
        <p><a>15.45</a> αὐτάρ τοι καὶ κείνῳ ἐγὼ παραμυθησαίμην</p>
        <p><a>15.46</a> τῇ ἴμεν ᾗ κεν δὴ σὺ κελαινεφὲς ἡγεμονεύῃς.</p>
        <p><a>15.47</a> ὣς φάτο, μείδησεν δὲ πατὴρ ἀνδρῶν τε θεῶν τε,</p>
        <p><a>15.48</a> καί μιν ἀμειβόμενος ἔπεα πτερόεντα προσηύδα:</p>
        <p><a>15.49</a> εἰ μὲν δὴ σύ γ' ἔπειτα βοῶπις πότνια Ἥρη</p>
        <p><a>15.50</a> ἶσον ἐμοὶ φρονέουσα μετ' ἀθανάτοισι καθίζοις,</p>
        <p><a>15.51</a> τώ κε Ποσειδάων γε, καὶ εἰ μάλα βούλεται ἄλλῃ,</p>
        <p><a>15.52</a> αἶψα μεταστρέψειε νόον μετὰ σὸν καὶ ἐμὸν κῆρ.</p>
        <p><a>15.53</a> ἀλλ' εἰ δή ῥ' ἐτεόν γε καὶ ἀτρεκέως ἀγορεύεις,</p>
        <p><a>15.54</a> ἔρχεο νῦν μετὰ φῦλα θεῶν, καὶ δεῦρο κάλεσσον</p>
        <p><a>15.55</a> Ἶρίν τ' ἐλθέμεναι καὶ Ἀπόλλωνα κλυτότοξον,</p>
        <p><a>15.56</a> ὄφρ' ἣ μὲν μετὰ λαὸν Ἀχαιῶν χαλκοχιτώνων</p>
        <p><a>15.57</a> ἔλθῃ, καὶ εἴπῃσι Ποσειδάωνι ἄνακτι</p>
        <p><a>15.58</a> παυσάμενον πολέμοιο τὰ ἃ πρὸς δώμαθ' ἱκέσθαι,</p>
        <p><a>15.59</a> Ἕκτορα δ' ὀτρύνῃσι μάχην ἐς Φοῖβος Ἀπόλλων,</p>
        <p><a>15.60</a> αὖτις δ' ἐμπνεύσῃσι μένος, λελάθῃ δ' ὀδυνάων</p>
        <p><a>15.61</a> αἳ νῦν μιν τείρουσι κατὰ φρένας, αὐτὰρ Ἀχαιοὺς</p>
        <p><a>15.62</a> αὖτις ἀποστρέψῃσιν ἀνάλκιδα φύζαν ἐνόρσας,</p>
        <p><a>15.63</a> φεύγοντες δ' ἐν νηυσὶ πολυκλήϊσι πέσωσι</p>
        <p><a>15.64</a> Πηλεΐδεω Ἀχιλῆος: ὃ δ' ἀνστήσει ὃν ἑταῖρον</p>
        <p><a>15.65</a> Πάτροκλον: τὸν δὲ κτενεῖ ἔγχεϊ φαίδιμος Ἕκτωρ</p>
        <p><a>15.66</a> Ἰλίου προπάροιθε πολέας ὀλέσαντ' αἰζηοὺς</p>
        <p><a>15.67</a> τοὺς ἄλλους, μετὰ δ' υἱὸν ἐμὸν Σαρπηδόνα δῖον.</p>
        <p><a>15.68</a> τοῦ δὲ χολωσάμενος κτενεῖ Ἕκτορα δῖος Ἀχιλλεύς.</p>
        <p><a>15.69</a> ἐκ τοῦ δ' ἄν τοι ἔπειτα παλίωξιν παρὰ νηῶν</p>
        <p><a>15.70</a> αἰὲν ἐγὼ τεύχοιμι διαμπερὲς εἰς ὅ κ' Ἀχαιοὶ</p>
        <p><a>15.71</a> Ἴλιον αἰπὺ ἕλοιεν Ἀθηναίης διὰ βουλάς.</p>
        <p><a>15.72</a> τὸ πρὶν δ' οὔτ' ἄρ' ἐγὼ παύω χόλον οὔτέ τιν' ἄλλον</p>
        <p><a>15.73</a> ἀθανάτων Δαναοῖσιν ἀμυνέμεν ἐνθάδ' ἐάσω</p>
        <p><a>15.74</a> πρίν γε τὸ Πηλεΐδαο τελευτηθῆναι ἐέλδωρ,</p>
        <p><a>15.75</a> ὥς οἱ ὑπέστην πρῶτον, ἐμῷ δ' ἐπένευσα κάρητι,</p>
        <p><a>15.76</a> ἤματι τῷ ὅτ' ἐμεῖο θεὰ Θέτις ἥψατο γούνων,</p>
        <p><a>15.77</a> λισσομένη τιμῆσαι Ἀχιλλῆα πτολίπορθον.</p>
        <p><a>15.78</a> ὣς ἔφατ', οὐδ' ἀπίθησε θεὰ λευκώλενος Ἥρη,</p>
        <p><a>15.79</a> βῆ δ' ἐξ Ἰδαίων ὀρέων ἐς μακρὸν Ὄλυμπον.</p>
        <p><a>15.80</a> ὡς δ' ὅτ' ἂν ἀΐξῃ νόος ἀνέρος, ὅς τ' ἐπὶ πολλὴν</p>
        <p><a>15.81</a> γαῖαν ἐληλουθὼς φρεσὶ πευκαλίμῃσι νοήσῃ</p>
        <p><a>15.82</a> ἔνθ' εἴην ἢ ἔνθα, μενοινήῃσί τε πολλά,</p>
        <p><a>15.83</a> ὣς κραιπνῶς μεμαυῖα διέπτατο πότνια Ἥρη:</p>
        <p><a>15.84</a> ἵκετο δ' αἰπὺν Ὄλυμπον, ὁμηγερέεσσι δ' ἐπῆλθεν</p>
        <p><a>15.85</a> ἀθανάτοισι θεοῖσι Διὸς δόμῳ: οἳ δὲ ἰδόντες</p>
        <p><a>15.86</a> πάντες ἀνήϊξαν καὶ δεικανόωντο δέπασσιν.</p>
        <p><a>15.87</a> ἣ δ' ἄλλους μὲν ἔασε, Θέμιστι δὲ καλλιπαρῄῳ</p>
        <p><a>15.88</a> δέκτο δέπας: πρώτη γὰρ ἐναντίη ἦλθε θέουσα,</p>
        <p><a>15.89</a> καί μιν φωνήσασ' ἔπεα πτερόεντα προσηύδα:</p>
        <p><a>15.90</a> Ἥρη τίπτε βέβηκας; ἀτυζομένῃ δὲ ἔοικας:</p>
        <p><a>15.91</a> ἦ μάλα δή σ' ἐφόβησε Κρόνου πάϊς, ὅς τοι ἀκοίτης.</p>
        <p><a>15.92</a> τὴν δ' ἠμείβετ' ἔπειτα θεὰ λευκώλενος Ἥρη:</p>
        <p><a>15.93</a> μή με θεὰ Θέμι ταῦτα διείρεο: οἶσθα καὶ αὐτὴ</p>
        <p><a>15.94</a> οἷος κείνου θυμὸς ὑπερφίαλος καὶ ἀπηνής.</p>
        <p><a>15.95</a> ἀλλὰ σύ γ' ἄρχε θεοῖσι δόμοις ἔνι δαιτὸς ἐΐσης:</p>
        <p><a>15.96</a> ταῦτα δὲ καὶ μετὰ πᾶσιν ἀκούσεαι ἀθανάτοισιν</p>
        <p><a>15.97</a> οἷα Ζεὺς κακὰ ἔργα πιφαύσκεται: οὐδέ τί φημι</p>
        <p><a>15.98</a> πᾶσιν ὁμῶς θυμὸν κεχαρησέμεν, οὔτε βροτοῖσιν</p>
        <p><a>15.99</a> οὔτε θεοῖς, εἴ πέρ τις ἔτι νῦν δαίνυται εὔφρων.</p>
        <p><a>15.100</a> ἣ μὲν ἄρ' ὣς εἰποῦσα καθέζετο πότνια Ἥρη,</p>
        <p><a>15.101</a> ὄχθησαν δ' ἀνὰ δῶμα Διὸς θεοί: ἣ δ' ἐγέλασσε</p>
        <p><a>15.102</a> χείλεσιν, οὐδὲ μέτωπον ἐπ' ὀφρύσι κυανέῃσιν</p>
        <p><a>15.103</a> ἰάνθη: πᾶσιν δὲ νεμεσσηθεῖσα μετηύδα:</p>
        <p><a>15.104</a> νήπιοι οἳ Ζηνὶ μενεαίνομεν ἀφρονέοντες:</p>
        <p><a>15.105</a> ἦ ἔτι μιν μέμαμεν καταπαυσέμεν ἆσσον ἰόντες</p>
        <p><a>15.106</a> ἢ ἔπει ἠὲ βίῃ: ὃ δ' ἀφήμενος οὐκ ἀλεγίζει</p>
        <p><a>15.107</a> οὐδ' ὄθεται: φησὶν γὰρ ἐν ἀθανάτοισι θεοῖσι</p>
        <p><a>15.108</a> κάρτεΐ τε σθένεΐ τε διακριδὸν εἶναι ἄριστος.</p>
        <p><a>15.109</a> τὼ ἔχεθ' ὅττί κεν ὔμμι κακὸν πέμπῃσιν ἑκάστῳ.</p>
        <p><a>15.110</a> ἤδη γὰρ νῦν ἔλπομ' Ἄρηΐ γε πῆμα τετύχθαι:</p>
        <p><a>15.111</a> υἱὸς γάρ οἱ ὄλωλε μάχῃ ἔνι φίλτατος ἀνδρῶν</p>
        <p><a>15.112</a> Ἀσκάλαφος, τόν φησιν ὃν ἔμμεναι ὄβριμος Ἄρης.</p>
        <p><a>15.113</a> ὣς ἔφατ', αὐτὰρ Ἄρης θαλερὼ πεπλήγετο μηρὼ</p>
        <p><a>15.114</a> χερσὶ καταπρηνέσσ', ὀλοφυρόμενος δ' ἔπος ηὔδα:</p>
        <p><a>15.115</a> μὴ νῦν μοι νεμεσήσετ' Ὀλύμπια δώματ' ἔχοντες</p>
        <p><a>15.116</a> τίσασθαι φόνον υἷος ἰόντ' ἐπὶ νῆας Ἀχαιῶν,</p>
        <p><a>15.117</a> εἴ πέρ μοι καὶ μοῖρα Διὸς πληγέντι κεραυνῷ</p>
        <p><a>15.118</a> κεῖσθαι ὁμοῦ νεκύεσσι μεθ' αἵματι καὶ κονίῃσιν.</p>
        <p><a>15.119</a> ὣς φάτο, καί ῥ' ἵππους κέλετο Δεῖμόν τε Φόβον τε</p>
        <p><a>15.120</a> ζευγνύμεν, αὐτὸς δ' ἔντε' ἐδύσετο παμφανόωντα.</p>
        <p><a>15.121</a> ἔνθά κ' ἔτι μείζων τε καὶ ἀργαλεώτερος ἄλλος</p>
        <p><a>15.122</a> πὰρ Διὸς ἀθανάτοισι χόλος καὶ μῆνις ἐτύχθη,</p>
        <p><a>15.123</a> εἰ μὴ Ἀθήνη πᾶσι περιδείσασα θεοῖσιν</p>
        <p><a>15.124</a> ὦρτο διὲκ προθύρου, λίπε δὲ θρόνον ἔνθα θάασσε,</p>
        <p><a>15.125</a> τοῦ δ' ἀπὸ μὲν κεφαλῆς κόρυθ' εἵλετο καὶ σάκος ὤμων,</p>
        <p><a>15.126</a> ἔγχος δ' ἔστησε στιβαρῆς ἀπὸ χειρὸς ἑλοῦσα</p>
        <p><a>15.127</a> χάλκεον: ἣ δ' ἐπέεσσι καθάπτετο θοῦρον Ἄρηα:</p>
        <p><a>15.128</a> μαινόμενε φρένας ἠλὲ διέφθορας: ἦ νύ τοι αὔτως</p>
        <p><a>15.129</a> οὔατ' ἀκουέμεν ἐστί, νόος δ' ἀπόλωλε καὶ αἰδώς.</p>
        <p><a>15.130</a> οὐκ ἀΐεις ἅ τέ φησι θεὰ λευκώλενος Ἥρη</p>
        <p><a>15.131</a> ἣ δὴ νῦν πὰρ Ζηνὸς Ὀλυμπίου εἰλήλουθεν;</p>
        <p><a>15.132</a> ἦ ἐθέλεις αὐτὸς μὲν ἀναπλήσας κακὰ πολλὰ</p>
        <p><a>15.133</a> ἂψ ἴμεν Οὔλυμπον δὲ καὶ ἀχνύμενός περ ἀνάγκῃ,</p>
        <p><a>15.134</a> αὐτὰρ τοῖς ἄλλοισι κακὸν μέγα πᾶσι φυτεῦσαι;</p>
        <p><a>15.135</a> αὐτίκα γὰρ Τρῶας μὲν ὑπερθύμους καὶ Ἀχαιοὺς</p>
        <p><a>15.136</a> λείψει, ὃ δ' ἡμέας εἶσι κυδοιμήσων ἐς Ὄλυμπον,</p>
        <p><a>15.137</a> μάρψει δ' ἑξείης ὅς τ' αἴτιος ὅς τε καὶ οὐκί.</p>
        <p><a>15.138</a> τώ σ' αὖ νῦν κέλομαι μεθέμεν χόλον υἷος ἑῆος:</p>
        <p><a>15.139</a> ἤδη γάρ τις τοῦ γε βίην καὶ χεῖρας ἀμείνων</p>
        <p><a>15.140</a> ἢ πέφατ', ἢ καὶ ἔπειτα πεφήσεται: ἀργαλέον δὲ</p>
        <p><a>15.141</a> πάντων ἀνθρώπων ῥῦσθαι γενεήν τε τόκον τε.</p>
        <p><a>15.142</a> ὣς εἰποῦσ' ἵδρυσε θρόνῳ ἔνι θοῦρον Ἄρηα.</p>
        <p><a>15.143</a> Ἥρη δ' Ἀπόλλωνα καλέσσατο δώματος ἐκτὸς</p>
        <p><a>15.144</a> Ἶρίν θ', ἥ τε θεοῖσι μετάγγελος ἀθανάτοισι,</p>
        <p><a>15.145</a> καί σφεας φωνήσασ' ἔπεα πτερόεντα προσηύδα:</p>
        <p><a>15.146</a> Ζεὺς σφὼ εἰς Ἴδην κέλετ' ἐλθέμεν ὅττι τάχιστα:</p>
        <p><a>15.147</a> αὐτὰρ ἐπὴν ἔλθητε, Διός τ' εἰς ὦπα ἴδησθε,</p>
        <p><a>15.148</a> ἕρδειν ὅττί κε κεῖνος ἐποτρύνῃ καὶ ἀνώγῃ.</p>
        <p><a>15.149</a> ἣ μὲν ἄρ' ὣς εἰποῦσα πάλιν κίε πότνια Ἥρη,</p>
        <p><a>15.150</a> ἕζετο δ' εἰνὶ θρόνῳ: τὼ δ' ἀΐξαντε πετέσθην.</p>
        <p><a>15.151</a> Ἴδην δ' ἵκανον πολυπίδακα μητέρα θηρῶν,</p>
        <p><a>15.152</a> εὗρον δ' εὐρύοπα Κρονίδην ἀνὰ Γαργάρῳ ἄκρῳ</p>
        <p><a>15.153</a> ἥμενον: ἀμφὶ δέ μιν θυόεν νέφος ἐστεφάνωτο.</p>
        <p><a>15.154</a> τὼ δὲ πάροιθ' ἐλθόντε Διὸς νεφεληγερέταο</p>
        <p><a>15.155</a> στήτην: οὐδέ σφωϊν ἰδὼν ἐχολώσατο θυμῷ,</p>
        <p><a>15.156</a> ὅττί οἱ ὦκ' ἐπέεσσι φίλης ἀλόχοιο πιθέσθην.</p>
        <p><a>15.157</a> Ἶριν δὲ προτέρην ἔπεα πτερόεντα προσηύδα:</p>
        <p><a>15.158</a> βάσκ' ἴθι Ἶρι ταχεῖα, Ποσειδάωνι ἄνακτι</p>
        <p><a>15.159</a> πάντα τάδ' ἀγγεῖλαι, μὴ δὲ ψευδάγγελος εἶναι.</p>
        <p><a>15.160</a> παυσάμενόν μιν ἄνωχθι μάχης ἠδὲ πτολέμοιο</p>
        <p><a>15.161</a> ἔρχεσθαι μετὰ φῦλα θεῶν ἢ εἰς ἅλα δῖαν.</p>
        <p><a>15.162</a> εἰ δέ μοι οὐκ ἐπέεσσ' ἐπιπείσεται, ἀλλ' ἀλογήσει,</p>
        <p><a>15.163</a> φραζέσθω δὴ ἔπειτα κατὰ φρένα καὶ κατὰ θυμὸν</p>
        <p><a>15.164</a> μή μ' οὐδὲ κρατερός περ ἐὼν ἐπιόντα ταλάσσῃ</p>
        <p><a>15.165</a> μεῖναι, ἐπεί εὑ φημὶ βίῃ πολὺ φέρτερος εἶναι</p>
        <p><a>15.166</a> καὶ γενεῇ πρότερος: τοῦ δ' οὐκ ὄθεται φίλον ἦτορ</p>
        <p><a>15.167</a> ἶσον ἐμοὶ φάσθαι, τόν τε στυγέουσι καὶ ἄλλοι.</p>
        <p><a>15.168</a> ὣς ἔφατ', οὐδ' ἀπίθησε ποδήνεμος ὠκέα Ἶρις,</p>
        <p><a>15.169</a> βῆ δὲ κατ' Ἰδαίων ὀρέων εἰς Ἴλιον ἱρήν.</p>
        <p><a>15.170</a> ὡς δ' ὅτ' ἂν ἐκ νεφέων πτῆται νιφὰς ἠὲ χάλαζα</p>
        <p><a>15.171</a> ψυχρὴ ὑπὸ ῥιπῆς αἰθρηγενέος Βορέαο,</p>
        <p><a>15.172</a> ὣς κραιπνῶς μεμαυῖα διέπτατο ὠκέα Ἶρις,</p>
        <p><a>15.173</a> ἀγχοῦ δ' ἱσταμένη προσέφη κλυτὸν ἐννοσίγαιον:</p>
        <p><a>15.174</a> ἀγγελίην τινά τοι γαιήοχε κυανοχαῖτα</p>
        <p><a>15.175</a> ἦλθον δεῦρο φέρουσα παραὶ Διὸς αἰγιόχοιο.</p>
        <p><a>15.176</a> παυσάμενόν σ' ἐκέλευσε μάχης ἠδὲ πτολέμοιο</p>
        <p><a>15.177</a> ἔρχεσθαι μετὰ φῦλα θεῶν ἢ εἰς ἅλα δῖαν.</p>
        <p><a>15.178</a> εἰ δέ οἱ οὐκ ἐπέεσσ' ἐπιπείσεαι, ἀλλ' ἀλογήσεις,</p>
        <p><a>15.179</a> ἠπείλει καὶ κεῖνος ἐναντίβιον πολεμίξων</p>
        <p><a>15.180</a> ἐνθάδ' ἐλεύσεσθαι: σὲ δ' ὑπεξαλέασθαι ἄνωγε</p>
        <p><a>15.181</a> χεῖρας, ἐπεὶ σέο φησὶ βίῃ πολὺ φέρτερος εἶναι</p>
        <p><a>15.182</a> καὶ γενεῇ πρότερος: σὸν δ' οὐκ ὄθεται φίλον ἦτορ</p>
        <p><a>15.183</a> ἶσόν οἱ φάσθαι, τόν τε στυγέουσι καὶ ἄλλοι.</p>
        <p><a>15.184</a> τὴν δὲ μέγ' ὀχθήσας προσέφη κλυτὸς ἐννοσίγαιος:</p>
        <p><a>15.185</a> ὢ πόποι ἦ ῥ' ἀγαθός περ ἐὼν ὑπέροπλον ἔειπεν</p>
        <p><a>15.186</a> εἴ μ' ὁμότιμον ἐόντα βίῃ ἀέκοντα καθέξει.</p>
        <p><a>15.187</a> τρεῖς γάρ τ' ἐκ Κρόνου εἰμὲν ἀδελφεοὶ οὓς τέκετο Ῥέα</p>
        <p><a>15.188</a> Ζεὺς καὶ ἐγώ, τρίτατος δ' Ἀΐδης ἐνέροισιν ἀνάσσων.</p>
        <p><a>15.189</a> τριχθὰ δὲ πάντα δέδασται, ἕκαστος δ' ἔμμορε τιμῆς:</p>
        <p><a>15.190</a> ἤτοι ἐγὼν ἔλαχον πολιὴν ἅλα ναιέμεν αἰεὶ</p>
        <p><a>15.191</a> παλλομένων, Ἀΐδης δ' ἔλαχε ζόφον ἠερόεντα,</p>
        <p><a>15.192</a> Ζεὺς δ' ἔλαχ' οὐρανὸν εὐρὺν ἐν αἰθέρι καὶ νεφέλῃσι:</p>
        <p><a>15.193</a> γαῖα δ' ἔτι ξυνὴ πάντων καὶ μακρὸς Ὄλυμπος.</p>
        <p><a>15.194</a> τώ ῥα καὶ οὔ τι Διὸς βέομαι φρεσίν, ἀλλὰ ἕκηλος</p>
        <p><a>15.195</a> καὶ κρατερός περ ἐὼν μενέτω τριτάτῃ ἐνὶ μοίρῃ.</p>
        <p><a>15.196</a> χερσὶ δὲ μή τί με πάγχυ κακὸν ὣς δειδισσέσθω:</p>
        <p><a>15.197</a> θυγατέρεσσιν γάρ τε καὶ υἱάσι βέλτερον εἴη</p>
        <p><a>15.198</a> ἐκπάγλοις ἐπέεσσιν ἐνισσέμεν οὓς τέκεν αὐτός,</p>
        <p><a>15.199</a> οἵ ἑθεν ὀτρύνοντος ἀκούσονται καὶ ἀνάγκῃ.</p>
        <p><a>15.200</a> τὸν δ' ἠμείβετ' ἔπειτα ποδήνεμος ὠκέα Ἶρις:</p>
        <p><a>15.201</a> οὕτω γὰρ δή τοι γαιήοχε κυανοχαῖτα</p>
        <p><a>15.202</a> τόνδε φέρω Διὶ μῦθον ἀπηνέα τε κρατερόν τε,</p>
        <p><a>15.203</a> ἦ τι μεταστρέψεις; στρεπταὶ μέν τε φρένες ἐσθλῶν.</p>
        <p><a>15.204</a> οἶσθ' ὡς πρεσβυτέροισιν Ἐρινύες αἰὲν ἕπονται.</p>
        <p><a>15.205</a> τὴν δ' αὖτε προσέειπε Ποσειδάων ἐνοσίχθων:</p>
        <p><a>15.206</a> Ἶρι θεὰ μάλα τοῦτο ἔπος κατὰ μοῖραν ἔειπες:</p>
        <p><a>15.207</a> ἐσθλὸν καὶ τὸ τέτυκται ὅτ' ἄγγελος αἴσιμα εἰδῇ.</p>
        <p><a>15.208</a> ἀλλὰ τόδ' αἰνὸν ἄχος κραδίην καὶ θυμὸν ἱκάνει</p>
        <p><a>15.209</a> ὁππότ' ἂν ἰσόμορον καὶ ὁμῇ πεπρωμένον αἴσῃ</p>
        <p><a>15.210</a> νεικείειν ἐθέλῃσι χολωτοῖσιν ἐπέεσσιν.</p>
        <p><a>15.211</a> ἀλλ' ἤτοι νῦν μέν κε νεμεσσηθεὶς ὑποείξω:</p>
        <p><a>15.212</a> ἄλλο δέ τοι ἐρέω, καὶ ἀπειλήσω τό γε θυμῷ:</p>
        <p><a>15.213</a> αἴ κεν ἄνευ ἐμέθεν καὶ Ἀθηναίης ἀγελείης</p>
        <p><a>15.214</a> Ἥρης Ἑρμείω τε καὶ Ἡφαίστοιο ἄνακτος</p>
        <p><a>15.215</a> Ἰλίου αἰπεινῆς πεφιδήσεται, οὐδ' ἐθελήσει</p>
        <p><a>15.216</a> ἐκπέρσαι, δοῦναι δὲ μέγα κράτος Ἀργείοισιν,</p>
        <p><a>15.217</a> ἴστω τοῦθ' ὅτι νῶϊν ἀνήκεστος χόλος ἔσται.</p>
        <p><a>15.218</a> ὣς εἰπὼν λίπε λαὸν Ἀχαιϊκὸν ἐννοσίγαιος,</p>
        <p><a>15.219</a> δῦνε δὲ πόντον ἰών, πόθεσαν δ' ἥρωες Ἀχαιοί.</p>
        <p><a>15.220</a> καὶ τότ' Ἀπόλλωνα προσέφη νεφεληγερέτα Ζεύς:</p>
        <p><a>15.221</a> ἔρχεο νῦν φίλε Φοῖβε μεθ' Ἕκτορα χαλκοκορυστήν:</p>
        <p><a>15.222</a> ἤδη μὲν γάρ τοι γαιήοχος ἐννοσίγαιος</p>
        <p><a>15.223</a> οἴχεται εἰς ἅλα δῖαν ἀλευάμενος χόλον αἰπὺν</p>
        <p><a>15.224</a> ἡμέτερον: μάλα γάρ κε μάχης ἐπύθοντο καὶ ἄλλοι,</p>
        <p><a>15.225</a> οἵ περ ἐνέρτεροί εἰσι θεοὶ Κρόνον ἀμφὶς ἐόντες.</p>
        <p><a>15.226</a> ἀλλὰ τόδ' ἠμὲν ἐμοὶ πολὺ κέρδιον ἠδέ οἱ αὐτῷ</p>
        <p><a>15.227</a> ἔπλετο, ὅττι πάροιθε νεμεσσηθεὶς ὑπόειξε</p>
        <p><a>15.228</a> χεῖρας ἐμάς, ἐπεὶ οὔ κεν ἀνιδρωτί γ' ἐτελέσθη.</p>
        <p><a>15.229</a> ἀλλὰ σύ γ' ἐν χείρεσσι λάβ' αἰγίδα θυσσανόεσσαν,</p>
        <p><a>15.230</a> τῇ μάλ' ἐπισσείων φοβέειν ἥρωας Ἀχαιούς:</p>
        <p><a>15.231</a> σοὶ δ' αὐτῷ μελέτω ἑκατηβόλε φαίδιμος Ἕκτωρ:</p>
        <p><a>15.232</a> τόφρα γὰρ οὖν οἱ ἔγειρε μένος μέγα, ὄφρ' ἂν Ἀχαιοὶ</p>
        <p><a>15.233</a> φεύγοντες νῆάς τε καὶ Ἑλλήσποντον ἵκωνται.</p>
        <p><a>15.234</a> κεῖθεν δ' αὐτὸς ἐγὼ φράσομαι ἔργον τε ἔπος τε,</p>
        <p><a>15.235</a> ὥς κε καὶ αὖτις Ἀχαιοὶ ἀναπνεύσωσι πόνοιο.</p>
        <p><a>15.236</a> ὣς ἔφατ', οὐδ' ἄρα πατρὸς ἀνηκούστησεν Ἀπόλλων,</p>
        <p><a>15.237</a> βῆ δὲ κατ' Ἰδαίων ὀρέων ἴρηκι ἐοικὼς</p>
        <p><a>15.238</a> ὠκέϊ φασσοφόνῳ, ὅς τ' ὤκιστος πετεηνῶν.</p>
        <p><a>15.239</a> εὗρ' υἱὸν Πριάμοιο δαΐφρονος Ἕκτορα δῖον</p>
        <p><a>15.240</a> ἥμενον, οὐδ' ἔτι κεῖτο, νέον δ' ἐσαγείρετο θυμόν,</p>
        <p><a>15.241</a> ἀμφὶ ἓ γιγνώσκων ἑτάρους: ἀτὰρ ἆσθμα καὶ ἱδρὼς</p>
        <p><a>15.242</a> παύετ', ἐπεί μιν ἔγειρε Διὸς νόος αἰγιόχοιο.</p>
        <p><a>15.243</a> ἀγχοῦ δ' ἱστάμενος προσέφη ἑκάεργος Ἀπόλλων:</p>
        <p><a>15.244</a> Ἕκτορ υἱὲ Πριάμοιο, τί ἢ δὲ σὺ νόσφιν ἀπ' ἄλλων</p>
        <p><a>15.245</a> ἧσ' ὀλιγηπελέων; ἦ πού τί σε κῆδος ἱκάνει;</p>
        <p><a>15.246</a> τὸν δ' ὀλιγοδρανέων προσέφη κορυθαίολος Ἕκτωρ:</p>
        <p><a>15.247</a> τίς δὲ σύ ἐσσι φέριστε θεῶν ὅς μ' εἴρεαι ἄντην;</p>
        <p><a>15.248</a> οὐκ ἀΐεις ὅ με νηυσὶν ἔπι πρυμνῇσιν Ἀχαιῶν</p>
        <p><a>15.249</a> οὓς ἑτάρους ὀλέκοντα βοὴν ἀγαθὸς βάλεν Αἴας</p>
        <p><a>15.250</a> χερμαδίῳ πρὸς στῆθος, ἔπαυσε δὲ θούριδος ἀλκῆς;</p>
        <p><a>15.251</a> καὶ δὴ ἔγωγ' ἐφάμην νέκυας καὶ δῶμ' Ἀΐδαο</p>
        <p><a>15.252</a> ἤματι τῷδ' ἵξεσθαι, ἐπεὶ φίλον ἄϊον ἦτορ.</p>
        <p><a>15.253</a> τὸν δ' αὖτε προσέειπεν ἄναξ ἑκάεργος Ἀπόλλων:</p>
        <p><a>15.254</a> θάρσει νῦν: τοῖόν τοι ἀοσσητῆρα Κρονίων</p>
        <p><a>15.255</a> ἐξ Ἴδης προέηκε παρεστάμεναι καὶ ἀμύνειν</p>
        <p><a>15.256</a> Φοῖβον Ἀπόλλωνα χρυσάορον, ὅς σε πάρος περ</p>
        <p><a>15.257</a> ῥύομ', ὁμῶς αὐτόν τε καὶ αἰπεινὸν πτολίεθρον.</p>
        <p><a>15.258</a> ἀλλ' ἄγε νῦν ἱππεῦσιν ἐπότρυνον πολέεσσι</p>
        <p><a>15.259</a> νηυσὶν ἔπι γλαφυρῇσιν ἐλαυνέμεν ὠκέας ἵππους:</p>
        <p><a>15.260</a> αὐτὰρ ἐγὼ προπάροιθε κιὼν ἵπποισι κέλευθον</p>
        <p><a>15.261</a> πᾶσαν λειανέω, τρέψω δ' ἥρωας Ἀχαιούς.</p>
        <p><a>15.262</a> ὣς εἰπὼν ἔμπνευσε μένος μέγα ποιμένι λαῶν.</p>
        <p><a>15.263</a> ὡς δ' ὅτε τις στατὸς ἵππος ἀκοστήσας ἐπὶ φάτνῃ</p>
        <p><a>15.264</a> δεσμὸν ἀπορρήξας θείῃ πεδίοιο κροαίνων</p>
        <p><a>15.265</a> εἰωθὼς λούεσθαι ἐϋρρεῖος ποταμοῖο</p>
        <p><a>15.266</a> κυδιόων: ὑψοῦ δὲ κάρη ἔχει, ἀμφὶ δὲ χαῖται</p>
        <p><a>15.267</a> ὤμοις ἀΐσσονται: ὃ δ' ἀγλαΐηφι πεποιθὼς</p>
        <p><a>15.268</a> ῥίμφά ἑ γοῦνα φέρει μετά τ' ἤθεα καὶ νομὸν ἵππων:</p>
        <p><a>15.269</a> ὣς Ἕκτωρ λαιψηρὰ πόδας καὶ γούνατ' ἐνώμα</p>
        <p><a>15.270</a> ὀτρύνων ἱππῆας, ἐπεὶ θεοῦ ἔκλυεν αὐδήν.</p>
        <p><a>15.271</a> οἳ δ' ὥς τ' ἢ ἔλαφον κεραὸν ἢ ἄγριον αἶγα</p>
        <p><a>15.272</a> ἐσσεύαντο κύνες τε καὶ ἀνέρες ἀγροιῶται:</p>
        <p><a>15.273</a> τὸν μέν τ' ἠλίβατος πέτρη καὶ δάσκιος ὕλη</p>
        <p><a>15.274</a> εἰρύσατ', οὐδ' ἄρα τέ σφι κιχήμεναι αἴσιμον ἦεν:</p>
        <p><a>15.275</a> τῶν δέ θ' ὑπὸ ἰαχῆς ἐφάνη λὶς ἠϋγένειος</p>
        <p><a>15.276</a> εἰς ὁδόν, αἶψα δὲ πάντας ἀπέτραπε καὶ μεμαῶτας:</p>
        <p><a>15.277</a> ὣς Δαναοὶ εἷος μὲν ὁμιλαδὸν αἰὲν ἕποντο</p>
        <p><a>15.278</a> νύσσοντες ξίφεσίν τε καὶ ἔγχεσιν ἀμφιγύοισιν:</p>
        <p><a>15.279</a> αὐτὰρ ἐπεὶ ἴδον Ἕκτορ' ἐποιχόμενον στίχας ἀνδρῶν</p>
        <p><a>15.280</a> τάρβησαν, πᾶσιν δὲ παραὶ ποσὶ κάππεσε θυμός.</p>
        <p><a>15.281</a> τοῖσι δ' ἔπειτ' ἀγόρευε Θόας Ἀνδραίμονος υἱός,</p>
        <p><a>15.282</a> Αἰτωλῶν ὄχ' ἄριστος ἐπιστάμενος μὲν ἄκοντι</p>
        <p><a>15.283</a> ἐσθλὸς δ' ἐν σταδίῃ: ἀγορῇ δέ ἑ παῦροι Ἀχαιῶν</p>
        <p><a>15.284</a> νίκων, ὁππότε κοῦροι ἐρίσσειαν περὶ μύθων:</p>
        <p><a>15.285</a> ὅ σφιν ἐϋφρονέων ἀγορήσατο καὶ μετέειπεν:</p>
        <p><a>15.286</a> ὢ πόποι ἦ μέγα θαῦμα τόδ' ὀφθαλμοῖσιν ὁρῶμαι,</p>
        <p><a>15.287</a> οἷον δ' αὖτ' ἐξαῦτις ἀνέστη κῆρας ἀλύξας</p>
        <p><a>15.288</a> Ἕκτωρ: ἦ θήν μιν μάλα ἔλπετο θυμὸς ἑκάστου</p>
        <p><a>15.289</a> χερσὶν ὑπ' Αἴαντος θανέειν Τελαμωνιάδαο.</p>
        <p><a>15.290</a> ἀλλά τις αὖτε θεῶν ἐρρύσατο καὶ ἐσάωσεν</p>
        <p><a>15.291</a> Ἕκτορ', ὃ δὴ πολλῶν Δαναῶν ὑπὸ γούνατ' ἔλυσεν,</p>
        <p><a>15.292</a> ὡς καὶ νῦν ἔσσεσθαι ὀΐομαι: οὐ γὰρ ἄτερ γε</p>
        <p><a>15.293</a> Ζηνὸς ἐριγδούπου πρόμος ἵσταται ὧδε μενοινῶν.</p>
        <p><a>15.294</a> ἀλλ' ἄγεθ' ὡς ἂν ἐγὼν εἴπω πειθώμεθα πάντες.</p>
        <p><a>15.295</a> πληθὺν μὲν ποτὶ νῆας ἀνώξομεν ἀπονέεσθαι:</p>
        <p><a>15.296</a> αὐτοὶ δ', ὅσσοι ἄριστοι ἐνὶ στρατῷ εὐχόμεθ' εἶναι,</p>
        <p><a>15.297</a> στήομεν, εἴ κεν πρῶτον ἐρύξομεν ἀντιάσαντες</p>
        <p><a>15.298</a> δούρατ' ἀνασχόμενοι: τὸν δ' οἴω καὶ μεμαῶτα</p>
        <p><a>15.299</a> θυμῷ δείσεσθαι Δαναῶν καταδῦναι ὅμιλον.</p>
        <p><a>15.300</a> ὣς ἔφαθ', οἳ δ' ἄρα τοῦ μάλα μὲν κλύον ἠδὲ πίθοντο:</p>
        <p><a>15.301</a> οἳ μὲν ἄρ' ἀμφ' Αἴαντα καὶ Ἰδομενῆα ἄνακτα</p>
        <p><a>15.302</a> Τεῦκρον Μηριόνην τε Μέγην τ' ἀτάλαντον Ἄρηϊ</p>
        <p><a>15.303</a> ὑσμίνην ἤρτυνον ἀριστῆας καλέσαντες</p>
        <p><a>15.304</a> Ἕκτορι καὶ Τρώεσσιν ἐναντίον: αὐτὰρ ὀπίσσω</p>
        <p><a>15.305</a> ἣ πληθὺς ἐπὶ νῆας Ἀχαιῶν ἀπονέοντο.</p>
        <p><a>15.306</a> Τρῶες δὲ προὔτυψαν ἀολλέες, ἦρχε δ' ἄρ' Ἕκτωρ</p>
        <p><a>15.307</a> μακρὰ βιβάς: πρόσθεν δὲ κί' αὐτοῦ Φοῖβος Ἀπόλλων</p>
        <p><a>15.308</a> εἱμένος ὤμοιιν νεφέλην, ἔχε δ' αἰγίδα θοῦριν</p>
        <p><a>15.309</a> δεινὴν ἀμφιδάσειαν ἀριπρεπέ', ἣν ἄρα χαλκεὺς</p>
        <p><a>15.310</a> Ἥφαιστος Διὶ δῶκε φορήμεναι ἐς φόβον ἀνδρῶν:</p>
        <p><a>15.311</a> τὴν ἄρ' ὅ γ' ἐν χείρεσσιν ἔχων ἡγήσατο λαῶν.</p>
        <p><a>15.312</a> Ἀργεῖοι δ' ὑπέμειναν ἀολλέες, ὦρτο δ' ἀϋτὴ</p>
        <p><a>15.313</a> ὀξεῖ' ἀμφοτέρωθεν, ἀπὸ νευρῆφι δ' ὀϊστοὶ</p>
        <p><a>15.314</a> θρῷσκον: πολλὰ δὲ δοῦρα θρασειάων ἀπὸ χειρῶν</p>
        <p><a>15.315</a> ἄλλα μὲν ἐν χροῒ πήγνυτ' ἀρηϊθόων αἰζηῶν,</p>
        <p><a>15.316</a> πολλὰ δὲ καὶ μεσσηγὺ πάρος χρόα λευκὸν ἐπαυρεῖν</p>
        <p><a>15.317</a> ἐν γαίῃ ἵσταντο λιλαιόμενα χροὸς ἆσαι.</p>
        <p><a>15.318</a> ὄφρα μὲν αἰγίδα χερσὶν ἔχ' ἀτρέμα Φοῖβος Ἀπόλλων,</p>
        <p><a>15.319</a> τόφρα μάλ' ἀμφοτέρων βέλε' ἥπτετο, πῖπτε δὲ λαός.</p>
        <p><a>15.320</a> αὐτὰρ ἐπεὶ κατ' ἐνῶπα ἰδὼν Δαναῶν ταχυπώλων</p>
        <p><a>15.321</a> σεῖσ', ἐπὶ δ' αὐτὸς ἄϋσε μάλα μέγα, τοῖσι δὲ θυμὸν</p>
        <p><a>15.322</a> ἐν στήθεσσιν ἔθελξε, λάθοντο δὲ θούριδος ἀλκῆς.</p>
        <p><a>15.323</a> οἳ δ' ὥς τ' ἠὲ βοῶν ἀγέλην ἢ πῶϋ μέγ' οἰῶν</p>
        <p><a>15.324</a> θῆρε δύω κλονέωσι μελαίνης νυκτὸς ἀμολγῷ</p>
        <p><a>15.325</a> ἐλθόντ' ἐξαπίνης σημάντορος οὐ παρεόντος,</p>
        <p><a>15.326</a> ὣς ἐφόβηθεν Ἀχαιοὶ ἀνάλκιδες: ἐν γὰρ Ἀπόλλων</p>
        <p><a>15.327</a> ἧκε φόβον, Τρωσὶν δὲ καὶ Ἕκτορι κῦδος ὄπαζεν.</p>
        <p><a>15.328</a> ἔνθα δ' ἀνὴρ ἕλεν ἄνδρα κεδασθείσης ὑσμίνης.</p>
        <p><a>15.329</a> Ἕκτωρ μὲν Στιχίον τε καὶ Ἀρκεσίλαον ἔπεφνε,</p>
        <p><a>15.330</a> τὸν μὲν Βοιωτῶν ἡγήτορα χαλκοχιτώνων,</p>
        <p><a>15.331</a> τὸν δὲ Μενεσθῆος μεγαθύμου πιστὸν ἑταῖρον:</p>
        <p><a>15.332</a> Αἰνείας δὲ Μέδοντα καὶ Ἴασον ἐξενάριξεν.</p>
        <p><a>15.333</a> ἤτοι ὃ μὲν νόθος υἱὸς Ὀϊλῆος θείοιο</p>
        <p><a>15.334</a> ἔσκε Μέδων Αἴαντος ἀδελφεός: αὐτὰρ ἔναιεν</p>
        <p><a>15.335</a> ἐν Φυλάκῃ γαίης ἄπο πατρίδος ἄνδρα κατακτὰς</p>
        <p><a>15.336</a> γνωτὸν μητρυιῆς Ἐριώπιδος, ἣν ἔχ' Ὀϊλεύς:</p>
        <p><a>15.337</a> Ἴασος αὖτ' ἀρχὸς μὲν Ἀθηναίων ἐτέτυκτο,</p>
        <p><a>15.338</a> υἱὸς δὲ Σφήλοιο καλέσκετο Βουκολίδαο.</p>
        <p><a>15.339</a> Μηκιστῆ δ' ἕλε Πουλυδάμας, Ἐχίον δὲ Πολίτης</p>
        <p><a>15.340</a> πρώτῃ ἐν ὑσμίνῃ, Κλονίον δ' ἕλε δῖος Ἀγήνωρ.</p>
        <p><a>15.341</a> Δηΐοχον δὲ Πάρις βάλε νείατον ὦμον ὄπισθε</p>
        <p><a>15.342</a> φεύγοντ' ἐν προμάχοισι, διὰ πρὸ δὲ χαλκὸν ἔλασσεν.</p>
        <p><a>15.343</a> ὄφρ' οἳ τοὺς ἐνάριζον ἀπ' ἔντεα, τόφρα δ' Ἀχαιοὶ</p>
        <p><a>15.344</a> τάφρῳ καὶ σκολόπεσσιν ἐνιπλήξαντες ὀρυκτῇ</p>
        <p><a>15.345</a> ἔνθα καὶ ἔνθα φέβοντο, δύοντο δὲ τεῖχος ἀνάγκῃ.</p>
        <p><a>15.346</a> Ἕκτωρ δὲ Τρώεσσιν ἐκέκλετο μακρὸν ἀΰσας</p>
        <p><a>15.347</a> νηυσὶν ἐπισσεύεσθαι, ἐᾶν δ' ἔναρα βροτόεντα:</p>
        <p><a>15.348</a> ὃν δ' ἂν ἐγὼν ἀπάνευθε νεῶν ἑτέρωθι νοήσω,</p>
        <p><a>15.349</a> αὐτοῦ οἱ θάνατον μητίσομαι, οὐδέ νυ τόν γε</p>
        <p><a>15.350</a> γνωτοί τε γνωταί τε πυρὸς λελάχωσι θανόντα,</p>
        <p><a>15.351</a> ἀλλὰ κύνες ἐρύουσι πρὸ ἄστεος ἡμετέροιο.</p>
        <p><a>15.352</a> ὣς εἰπὼν μάστιγι κατωμαδὸν ἤλασεν ἵππους</p>
        <p><a>15.353</a> κεκλόμενος Τρώεσσι κατὰ στίχας: οἳ δὲ σὺν αὐτῷ</p>
        <p><a>15.354</a> πάντες ὁμοκλήσαντες ἔχον ἐρυσάρματας ἵππους</p>
        <p><a>15.355</a> ἠχῇ θεσπεσίῃ: προπάροιθε δὲ Φοῖβος Ἀπόλλων</p>
        <p><a>15.356</a> ῥεῖ' ὄχθας καπέτοιο βαθείης ποσσὶν ἐρείπων</p>
        <p><a>15.357</a> ἐς μέσσον κατέβαλλε, γεφύρωσεν δὲ κέλευθον</p>
        <p><a>15.358</a> μακρὴν ἠδ' εὐρεῖαν, ὅσον τ' ἐπὶ δουρὸς ἐρωὴ</p>
        <p><a>15.359</a> γίγνεται, ὁππότ' ἀνὴρ σθένεος πειρώμενος ᾗσι.</p>
        <p><a>15.360</a> τῇ ῥ' οἵ γε προχέοντο φαλαγγηδόν, πρὸ δ' Ἀπόλλων</p>
        <p><a>15.361</a> αἰγίδ' ἔχων ἐρίτιμον: ἔρειπε δὲ τεῖχος Ἀχαιῶν</p>
        <p><a>15.362</a> ῥεῖα μάλ', ὡς ὅτε τις ψάμαθον πάϊς ἄγχι θαλάσσης,</p>
        <p><a>15.363</a> ὅς τ' ἐπεὶ οὖν ποιήσῃ ἀθύρματα νηπιέῃσιν</p>
        <p><a>15.364</a> ἂψ αὖτις συνέχευε ποσὶν καὶ χερσὶν ἀθύρων.</p>
        <p><a>15.365</a> ὥς ῥα σὺ ἤϊε Φοῖβε πολὺν κάματον καὶ ὀϊζὺν</p>
        <p><a>15.366</a> σύγχεας Ἀργείων, αὐτοῖσι δὲ φύζαν ἐνῶρσας.</p>
        <p><a>15.367</a> ὣς οἳ μὲν παρὰ νηυσὶν ἐρητύοντο μένοντες,</p>
        <p><a>15.368</a> ἀλλήλοισί τε κεκλόμενοι καὶ πᾶσι θεοῖσι</p>
        <p><a>15.369</a> χεῖρας ἀνίσχοντες μεγάλ' εὐχετόωντο ἕκαστος:</p>
        <p><a>15.370</a> Νέστωρ αὖτε μάλιστα Γερήνιος οὖρος Ἀχαιῶν</p>
        <p><a>15.371</a> εὔχετο χεῖρ' ὀρέγων εἰς οὐρανὸν ἀστερόεντα:</p>
        <p><a>15.372</a> Ζεῦ πάτερ εἴ ποτέ τίς τοι ἐν Ἄργεΐ περ πολυπύρῳ</p>
        <p><a>15.373</a> ἢ βοὸς ἢ οἰὸς κατὰ πίονα μηρία καίων</p>
        <p><a>15.374</a> εὔχετο νοστῆσαι, σὺ δ' ὑπέσχεο καὶ κατένευσας,</p>
        <p><a>15.375</a> τῶν μνῆσαι καὶ ἄμυνον Ὀλύμπιε νηλεὲς ἦμαρ,</p>
        <p><a>15.376</a> μηδ' οὕτω Τρώεσσιν ἔα δάμνασθαι Ἀχαιούς.</p>
        <p><a>15.377</a> ὣς ἔφατ' εὐχόμενος, μέγα δ' ἔκτυπε μητίετα Ζεύς,</p>
        <p><a>15.378</a> ἀράων ἀΐων Νηληϊάδαο γέροντος.</p>
        <p><a>15.379</a> Τρῶες δ' ὡς ἐπύθοντο Διὸς κτύπον αἰγιόχοιο,</p>
        <p><a>15.380</a> μᾶλλον ἐπ' Ἀργείοισι θόρον, μνήσαντο δὲ χάρμης.</p>
        <p><a>15.381</a> οἳ δ' ὥς τε μέγα κῦμα θαλάσσης εὐρυπόροιο</p>
        <p><a>15.382</a> νηὸς ὑπὲρ τοίχων καταβήσεται, ὁππότ' ἐπείγῃ</p>
        <p><a>15.383</a> ἲς ἀνέμου: ἣ γάρ τε μάλιστά γε κύματ' ὀφέλλει:</p>
        <p><a>15.384</a> ὣς Τρῶες μεγάλῃ ἰαχῇ κατὰ τεῖχος ἔβαινον,</p>
        <p><a>15.385</a> ἵππους δ' εἰσελάσαντες ἐπὶ πρύμνῃσι μάχοντο</p>
        <p><a>15.386</a> ἔγχεσιν ἀμφιγύοις αὐτοσχεδόν, οἳ μὲν ἀφ' ἵππων,</p>
        <p><a>15.387</a> οἳ δ' ἀπὸ νηῶν ὕψι μελαινάων ἐπιβάντες</p>
        <p><a>15.388</a> μακροῖσι ξυστοῖσι, τά ῥά σφ' ἐπὶ νηυσὶν ἔκειτο</p>
        <p><a>15.389</a> ναύμαχα κολλήεντα, κατὰ στόμα εἱμένα χαλκῷ.</p>
        <p><a>15.390</a> Πάτροκλος δ' εἷος μὲν Ἀχαιοί τε Τρῶές τε</p>
        <p><a>15.391</a> τείχεος ἀμφεμάχοντο θοάων ἔκτοθι νηῶν,</p>
        <p><a>15.392</a> τόφρ' ὅ γ' ἐνὶ κλισίῃ ἀγαπήνορος Εὐρυπύλοιο</p>
        <p><a>15.393</a> ἧστό τε καὶ τὸν ἔτερπε λόγοις, ἐπὶ δ' ἕλκεϊ λυγρῷ</p>
        <p><a>15.394</a> φάρμακ' ἀκέσματ' ἔπασσε μελαινάων ὀδυνάων.</p>
        <p><a>15.395</a> αὐτὰρ ἐπεὶ δὴ τεῖχος ἐπεσσυμένους ἐνόησε</p>
        <p><a>15.396</a> Τρῶας, ἀτὰρ Δαναῶν γένετο ἰαχή τε φόβος τε,</p>
        <p><a>15.397</a> ᾤμωξέν τ' ἄρ' ἔπειτα καὶ ὣ πεπλήγετο μηρὼ</p>
        <p><a>15.398</a> χερσὶ καταπρηνέσσ', ὀλοφυρόμενος δ' ἔπος ηὔδα:</p>
        <p><a>15.399</a> Εὐρύπυλ' οὐκ ἔτι τοι δύναμαι χατέοντί περ' ἔμπης</p>
        <p><a>15.400</a> ἐνθάδε παρμενέμεν: δὴ γὰρ μέγα νεῖκος ὄρωρεν:</p>
        <p><a>15.401</a> ἀλλὰ σὲ μὲν θεράπων ποτιτερπέτω, αὐτὰρ ἔγωγε</p>
        <p><a>15.402</a> σπεύσομαι εἰς Ἀχιλῆα, ἵν' ὀτρύνω πολεμίζειν.</p>
        <p><a>15.403</a> τίς δ' οἶδ' εἴ κέν οἱ σὺν δαίμονι θυμὸν ὀρίνω</p>
        <p><a>15.404</a> παρειπών; ἀγαθὴ δὲ παραίφασίς ἐστιν ἑταίρου.</p>
        <p><a>15.405</a> τὸν μὲν ἄρ' ὣς εἰπόντα πόδες φέρον: αὐτὰρ Ἀχαιοὶ</p>
        <p><a>15.406</a> Τρῶας ἐπερχομένους μένον ἔμπεδον, οὐδ' ἐδύναντο</p>
        <p><a>15.407</a> παυροτέρους περ ἐόντας ἀπώσασθαι παρὰ νηῶν:</p>
        <p><a>15.408</a> οὐδέ ποτε Τρῶες Δαναῶν ἐδύναντο φάλαγγας</p>
        <p><a>15.409</a> ῥηξάμενοι κλισίῃσι μιγήμεναι ἠδὲ νέεσσιν.</p>
        <p><a>15.410</a> ἀλλ' ὥς τε στάθμη δόρυ νήϊον ἐξιθύνει</p>
        <p><a>15.411</a> τέκτονος ἐν παλάμῃσι δαήμονος, ὅς ῥά τε πάσης</p>
        <p><a>15.412</a> εὖ εἰδῇ σοφίης ὑποθημοσύνῃσιν Ἀθήνης,</p>
        <p><a>15.413</a> ὣς μὲν τῶν ἐπὶ ἶσα μάχη τέτατο πτόλεμός τε:</p>
        <p><a>15.414</a> ἄλλοι δ' ἀμφ' ἄλλῃσι μάχην ἐμάχοντο νέεσσιν,</p>
        <p><a>15.415</a> Ἕκτωρ δ' ἄντ' Αἴαντος ἐείσατο κυδαλίμοιο.</p>
        <p><a>15.416</a> τὼ δὲ μιῆς περὶ νηὸς ἔχον πόνον, οὐδὲ δύναντο</p>
        <p><a>15.417</a> οὔθ' ὃ τὸν ἐξελάσαι καὶ ἐνιπρῆσαι πυρὶ νῆα</p>
        <p><a>15.418</a> οὔθ' ὃ τὸν ἂψ ὤσασθαι, ἐπεί ῥ' ἐπέλασσέ γε δαίμων.</p>
        <p><a>15.419</a> ἔνθ' υἷα Κλυτίοιο Καλήτορα φαίδιμος Αἴας</p>
        <p><a>15.420</a> πῦρ ἐς νῆα φέροντα κατὰ στῆθος βάλε δουρί.</p>
        <p><a>15.421</a> δούπησεν δὲ πεσών, δαλὸς δέ οἱ ἔκπεσε χειρός.</p>
        <p><a>15.422</a> Ἕκτωρ δ' ὡς ἐνόησεν ἀνεψιὸν ὀφθαλμοῖσιν</p>
        <p><a>15.423</a> ἐν κονίῃσι πεσόντα νεὸς προπάροιθε μελαίνης,</p>
        <p><a>15.424</a> Τρωσί τε καὶ Λυκίοισιν ἐκέκλετο μακρὸν ἀΰσας:</p>
        <p><a>15.425</a> Τρῶες καὶ Λύκιοι καὶ Δάρδανοι ἀγχιμαχηταὶ</p>
        <p><a>15.426</a> μὴ δή πω χάζεσθε μάχης ἐν στείνεϊ τῷδε,</p>
        <p><a>15.427</a> ἀλλ' υἷα Κλυτίοιο σαώσατε, μή μιν Ἀχαιοὶ</p>
        <p><a>15.428</a> τεύχεα συλήσωσι νεῶν ἐν ἀγῶνι πεσόντα.</p>
        <p><a>15.429</a> ὣς εἰπὼν Αἴαντος ἀκόντισε δουρὶ φαεινῷ.</p>
        <p><a>15.430</a> τοῦ μὲν ἅμαρθ', ὃ δ' ἔπειτα Λυκόφρονα Μάστορος υἱὸν</p>
        <p><a>15.431</a> Αἴαντος θεράποντα Κυθήριον, ὅς ῥα παρ' αὐτῷ</p>
        <p><a>15.432</a> ναῖ', ἐπεὶ ἄνδρα κατέκτα Κυθήροισι ζαθέοισι,</p>
        <p><a>15.433</a> τόν ῥ' ἔβαλεν κεφαλὴν ὑπὲρ οὔατος ὀξέϊ χαλκῷ</p>
        <p><a>15.434</a> ἑσταότ' ἄγχ' Αἴαντος: ὃ δ' ὕπτιος ἐν κονίῃσι</p>
        <p><a>15.435</a> νηὸς ἄπο πρυμνῆς χαμάδις πέσε, λύντο δὲ γυῖα.</p>
        <p><a>15.436</a> Αἴας δ' ἐρρίγησε, κασίγνητον δὲ προσηύδα:</p>
        <p><a>15.437</a> Τεῦκρε πέπον δὴ νῶϊν ἀπέκτατο πιστὸς ἑταῖρος</p>
        <p><a>15.438</a> Μαστορίδης, ὃν νῶϊ Κυθηρόθεν ἔνδον ἐόντα</p>
        <p><a>15.439</a> ἶσα φίλοισι τοκεῦσιν ἐτίομεν ἐν μεγάροισι:</p>
        <p><a>15.440</a> τὸν δ' Ἕκτωρ μεγάθυμος ἀπέκτανε. ποῦ νύ τοι ἰοὶ</p>
        <p><a>15.441</a> ὠκύμοροι καὶ τόξον ὅ τοι πόρε Φοῖβος Ἀπόλλων;</p>
        <p><a>15.442</a> ὣς φάθ', ὃ δὲ ξυνέηκε, θέων δέ οἱ ἄγχι παρέστη,</p>
        <p><a>15.443</a> τόξον ἔχων ἐν χειρὶ παλίντονον ἠδὲ φαρέτρην</p>
        <p><a>15.444</a> ἰοδόκον: μάλα δ' ὦκα βέλεα Τρώεσσιν ἐφίει.</p>
        <p><a>15.445</a> καί ῥ' ἔβαλε Κλεῖτον Πεισήνορος ἀγλαὸν υἱὸν</p>
        <p><a>15.446</a> Πουλυδάμαντος ἑταῖρον ἀγαυοῦ Πανθοΐδαο</p>
        <p><a>15.447</a> ἡνία χερσὶν ἔχοντα: ὃ μὲν πεπόνητο καθ' ἵππους:</p>
        <p><a>15.448</a> τῇ γὰρ ἔχ' ᾗ ῥα πολὺ πλεῖσται κλονέοντο φάλαγγες</p>
        <p><a>15.449</a> Ἕκτορι καὶ Τρώεσσι χαριζόμενος: τάχα δ' αὐτῷ</p>
        <p><a>15.450</a> ἦλθε κακόν, τό οἱ οὔ τις ἐρύκακεν ἱεμένων περ.</p>
        <p><a>15.451</a> αὐχένι γάρ οἱ ὄπισθε πολύστονος ἔμπεσεν ἰός:</p>
        <p><a>15.452</a> ἤριπε δ' ἐξ ὀχέων, ὑπερώησαν δέ οἱ ἵπποι</p>
        <p><a>15.453</a> κείν' ὄχεα κροτέοντες. ἄναξ δ' ἐνόησε τάχιστα</p>
        <p><a>15.454</a> Πουλυδάμας, καὶ πρῶτος ἐναντίος ἤλυθεν ἵππων.</p>
        <p><a>15.455</a> τοὺς μὲν ὅ γ' Ἀστυνόῳ Προτιάονος υἱέϊ δῶκε,</p>
        <p><a>15.456</a> πολλὰ δ' ἐπότρυνε σχεδὸν ἴσχειν εἰσορόωντα</p>
        <p><a>15.457</a> ἵππους: αὐτὸς δ' αὖτις ἰὼν προμάχοισιν ἐμίχθη.</p>
        <p><a>15.458</a> Τεῦκρος δ' ἄλλον ὀϊστὸν ἐφ' Ἕκτορι χαλκοκορυστῇ</p>
        <p><a>15.459</a> αἴνυτο, καί κεν ἔπαυσε μάχης ἐπὶ νηυσὶν Ἀχαιῶν,</p>
        <p><a>15.460</a> εἴ μιν ἀριστεύοντα βαλὼν ἐξείλετο θυμόν.</p>
        <p><a>15.461</a> ἀλλ' οὐ λῆθε Διὸς πυκινὸν νόον, ὅς ῥ' ἐφύλασσεν</p>
        <p><a>15.462</a> Ἕκτορ', ἀτὰρ Τεῦκρον Τελαμώνιον εὖχος ἀπηύρα,</p>
        <p><a>15.463</a> ὅς οἱ ἐϋστρεφέα νευρὴν ἐν ἀμύμονι τόξῳ</p>
        <p><a>15.464</a> ῥῆξ' ἐπὶ τῷ ἐρύοντι: παρεπλάγχθη δέ οἱ ἄλλῃ</p>
        <p><a>15.465</a> ἰὸς χαλκοβαρής, τόξον δέ οἱ ἔκπεσε χειρός.</p>
        <p><a>15.466</a> Τεῦκρος δ' ἐρρίγησε, κασίγνητον δὲ προσηύδα:</p>
        <p><a>15.467</a> ὢ πόποι ἦ δὴ πάγχυ μάχης ἐπὶ μήδεα κείρει</p>
        <p><a>15.468</a> δαίμων ἡμετέρης, ὅ τέ μοι βιὸν ἔκβαλε χειρός,</p>
        <p><a>15.469</a> νευρὴν δ' ἐξέρρηξε νεόστροφον, ἣν ἐνέδησα</p>
        <p><a>15.470</a> πρώϊον, ὄφρ' ἀνέχοιτο θαμὰ θρῴσκοντας ὀϊστούς.</p>
        <p><a>15.471</a> τὸν δ' ἠμείβετ' ἔπειτα μέγας Τελαμώνιος Αἴας:</p>
        <p><a>15.472</a> ὦ πέπον ἀλλὰ βιὸν μὲν ἔα καὶ ταρφέας ἰοὺς</p>
        <p><a>15.473</a> κεῖσθαι, ἐπεὶ συνέχευε θεὸς Δαναοῖσι μεγήρας:</p>
        <p><a>15.474</a> αὐτὰρ χερσὶν ἑλὼν δολιχὸν δόρυ καὶ σάκος ὤμῳ</p>
        <p><a>15.475</a> μάρναό τε Τρώεσσι καὶ ἄλλους ὄρνυθι λαούς.</p>
        <p><a>15.476</a> μὴ μὰν ἀσπουδί γε δαμασσάμενοί περ ἕλοιεν</p>
        <p><a>15.477</a> νῆας ἐϋσσέλμους, ἀλλὰ μνησώμεθα χάρμης.</p>
        <p><a>15.478</a> ὣς φάθ', ὃ δὲ τόξον μὲν ἐνὶ κλισίῃσιν ἔθηκεν,</p>
        <p><a>15.479</a> αὐτὰρ ὅ γ' ἀμφ' ὤμοισι σάκος θέτο τετραθέλυμνον,</p>
        <p><a>15.480</a> κρατὶ δ' ἐπ' ἰφθίμῳ κυνέην εὔτυκτον ἔθηκεν</p>
        <p><a>15.481</a> ἵππουριν, δεινὸν δὲ λόφος καθύπερθεν ἔνευεν:</p>
        <p><a>15.482</a> εἵλετο δ' ἄλκιμον ἔγχος ἀκαχμένον ὀξέϊ χαλκῷ,</p>
        <p><a>15.483</a> βῆ δ' ἰέναι, μάλα δ' ὦκα θέων Αἴαντι παρέστη.</p>
        <p><a>15.484</a> Ἕκτωρ δ' ὡς εἶδεν Τεύκρου βλαφθέντα βέλεμνα,</p>
        <p><a>15.485</a> Τρωσί τε καὶ Λυκίοισιν ἐκέκλετο μακρὸν ἀΰσας:</p>
        <p><a>15.486</a> Τρῶες καὶ Λύκιοι καὶ Δάρδανοι ἀγχιμαχηταὶ</p>
        <p><a>15.487</a> ἀνέρες ἔστε φίλοι, μνήσασθε δὲ θούριδος ἀλκῆς</p>
        <p><a>15.488</a> νῆας ἀνὰ γλαφυράς: δὴ γὰρ ἴδον ὀφθαλμοῖσιν</p>
        <p><a>15.489</a> ἀνδρὸς ἀριστῆος Διόθεν βλαφθέντα βέλεμνα.</p>
        <p><a>15.490</a> ῥεῖα δ' ἀρίγνωτος Διὸς ἀνδράσι γίγνεται ἀλκή,</p>
        <p><a>15.491</a> ἠμὲν ὁτέοισιν κῦδος ὑπέρτερον ἐγγυαλίξῃ,</p>
        <p><a>15.492</a> ἠδ' ὅτινας μινύθῃ τε καὶ οὐκ ἐθέλῃσιν ἀμύνειν,</p>
        <p><a>15.493</a> ὡς νῦν Ἀργείων μινύθει μένος, ἄμμι δ' ἀρήγει.</p>
        <p><a>15.494</a> ἀλλὰ μάχεσθ' ἐπὶ νηυσὶν ἀολλέες: ὃς δέ κεν ὑμέων</p>
        <p><a>15.495</a> βλήμενος ἠὲ τυπεὶς θάνατον καὶ πότμον ἐπίσπῃ</p>
        <p><a>15.496</a> τεθνάτω: οὔ οἱ ἀεικὲς ἀμυνομένῳ περὶ πάτρης</p>
        <p><a>15.497</a> τεθνάμεν: ἀλλ' ἄλοχός τε σόη καὶ παῖδες ὀπίσσω,</p>
        <p><a>15.498</a> καὶ οἶκος καὶ κλῆρος ἀκήρατος, εἴ κεν Ἀχαιοὶ</p>
        <p><a>15.499</a> οἴχωνται σὺν νηυσὶ φίλην ἐς πατρίδα γαῖαν.</p>
        <p><a>15.500</a> ὣς εἰπὼν ὄτρυνε μένος καὶ θυμὸν ἑκάστου.</p>
        <p><a>15.501</a> Αἴας δ' αὖθ' ἑτέρωθεν ἐκέκλετο οἷς ἑτάροισιν:</p>
        <p><a>15.502</a> αἰδὼς Ἀργεῖοι: νῦν ἄρκιον ἢ ἀπολέσθαι</p>
        <p><a>15.503</a> ἠὲ σαωθῆναι καὶ ἀπώσασθαι κακὰ νηῶν.</p>
        <p><a>15.504</a> ἦ ἔλπεσθ' ἢν νῆας ἕλῃ κορυθαίολος Ἕκτωρ</p>
        <p><a>15.505</a> ἐμβαδὸν ἵξεσθαι ἣν πατρίδα γαῖαν ἕκαστος;</p>
        <p><a>15.506</a> ἦ οὐκ ὀτρύνοντος ἀκούετε λαὸν ἅπαντα</p>
        <p><a>15.507</a> Ἕκτορος, ὃς δὴ νῆας ἐνιπρῆσαι μενεαίνει;</p>
        <p><a>15.508</a> οὐ μὰν ἔς γε χορὸν κέλετ' ἐλθέμεν, ἀλλὰ μάχεσθαι.</p>
        <p><a>15.509</a> ἡμῖν δ' οὔ τις τοῦδε νόος καὶ μῆτις ἀμείνων</p>
        <p><a>15.510</a> ἢ αὐτοσχεδίῃ μῖξαι χεῖράς τε μένος τε.</p>
        <p><a>15.511</a> βέλτερον ἢ ἀπολέσθαι ἕνα χρόνον ἠὲ βιῶναι</p>
        <p><a>15.512</a> ἢ δηθὰ στρεύγεσθαι ἐν αἰνῇ δηϊοτῆτι</p>
        <p><a>15.513</a> ὧδ' αὔτως παρὰ νηυσὶν ὑπ' ἀνδράσι χειροτέροισιν.</p>
        <p><a>15.514</a> ὣς εἰπὼν ὄτρυνε μένος καὶ θυμὸν ἑκάστου.</p>
        <p><a>15.515</a> ἔνθ' Ἕκτωρ μὲν ἕλε Σχεδίον Περιμήδεος υἱὸν</p>
        <p><a>15.516</a> ἀρχὸν Φωκήων, Αἴας δ' ἕλε Λαοδάμαντα</p>
        <p><a>15.517</a> ἡγεμόνα πρυλέων Ἀντήνορος ἀγλαὸν υἱόν:</p>
        <p><a>15.518</a> Πουλυδάμας δ' Ὦτον Κυλλήνιον ἐξενάριξε</p>
        <p><a>15.519</a> Φυλεΐδεω ἕταρον, μεγαθύμων ἀρχὸν Ἐπειῶν.</p>
        <p><a>15.520</a> τῷ δὲ Μέγης ἐπόρουσεν ἰδών: ὃ δ' ὕπαιθα λιάσθη</p>
        <p><a>15.521</a> Πουλυδάμας: καὶ τοῦ μὲν ἀπήμβροτεν: οὐ γὰρ Ἀπόλλων</p>
        <p><a>15.522</a> εἴα Πάνθου υἱὸν ἐνὶ προμάχοισι δαμῆναι:</p>
        <p><a>15.523</a> αὐτὰρ ὅ γε Κροίσμου στῆθος μέσον οὔτασε δουρί.</p>
        <p><a>15.524</a> δούπησεν δὲ πεσών: ὃ δ' ἀπ' ὤμων τεύχε' ἐσύλα.</p>
        <p><a>15.525</a> τόφρα δὲ τῷ ἐπόρουσε Δόλοψ αἰχμῆς ἐῢ εἰδὼς</p>
        <p><a>15.526</a> Λαμπετίδης, ὃν Λάμπος ἐγείνατο φέρτατον υἱὸν</p>
        <p><a>15.527</a> Λαομεδοντιάδης εὖ εἰδότα θούριδος ἀλκῆς,</p>
        <p><a>15.528</a> ὃς τότε Φυλεΐδαο μέσον σάκος οὔτασε δουρὶ</p>
        <p><a>15.529</a> ἐγγύθεν ὁρμηθείς: πυκινὸς δέ οἱ ἤρκεσε θώρηξ,</p>
        <p><a>15.530</a> τόν ῥ' ἐφόρει γυάλοισιν ἀρηρότα: τόν ποτε Φυλεὺς</p>
        <p><a>15.531</a> ἤγαγεν ἐξ Ἐφύρης, ποταμοῦ ἄπο Σελλήεντος.</p>
        <p><a>15.532</a> ξεῖνος γάρ οἱ ἔδωκεν ἄναξ ἀνδρῶν Εὐφήτης</p>
        <p><a>15.533</a> ἐς πόλεμον φορέειν δηΐων ἀνδρῶν ἀλεωρήν:</p>
        <p><a>15.534</a> ὅς οἱ καὶ τότε παιδὸς ἀπὸ χροὸς ἤρκεσ' ὄλεθρον.</p>
        <p><a>15.535</a> τοῦ δὲ Μέγης κόρυθος χαλκήρεος ἱπποδασείης</p>
        <p><a>15.536</a> κύμβαχον ἀκρότατον νύξ' ἔγχεϊ ὀξυόεντι,</p>
        <p><a>15.537</a> ῥῆξε δ' ἀφ' ἵππειον λόφον αὐτοῦ: πᾶς δὲ χαμᾶζε</p>
        <p><a>15.538</a> κάππεσεν ἐν κονίῃσι νέον φοίνικι φαεινός.</p>
        <p><a>15.539</a> εἷος ὃ τῷ πολέμιζε μένων, ἔτι δ' ἔλπετο νίκην,</p>
        <p><a>15.540</a> τόφρα δέ οἱ Μενέλαος ἀρήϊος ἦλθεν ἀμύντωρ,</p>
        <p><a>15.541</a> στῆ δ' εὐρὰξ σὺν δουρὶ λαθών, βάλε δ' ὦμον ὄπισθεν:</p>
        <p><a>15.542</a> αἰχμὴ δὲ στέρνοιο διέσσυτο μαιμώωσα</p>
        <p><a>15.543</a> πρόσσω ἱεμένη: ὃ δ' ἄρα πρηνὴς ἐλιάσθη.</p>
        <p><a>15.544</a> τὼ μὲν ἐεισάσθην χαλκήρεα τεύχε' ἀπ' ὤμων</p>
        <p><a>15.545</a> συλήσειν: Ἕκτωρ δὲ κασιγνήτοισι κέλευσε</p>
        <p><a>15.546</a> πᾶσι μάλα, πρῶτον δ' Ἱκεταονίδην ἐνένιπεν</p>
        <p><a>15.547</a> ἴφθιμον Μελάνιππον. ὃ δ' ὄφρα μὲν εἰλίποδας βοῦς</p>
        <p><a>15.548</a> βόσκ' ἐν Περκώτῃ δηΐων ἀπὸ νόσφιν ἐόντων:</p>
        <p><a>15.549</a> αὐτὰρ ἐπεὶ Δαναῶν νέες ἤλυθον ἀμφιέλισσαι,</p>
        <p><a>15.550</a> ἂψ εἰς Ἴλιον ἦλθε, μετέπρεπε δὲ Τρώεσσι,</p>
        <p><a>15.551</a> ναῖε δὲ πὰρ Πριάμῳ, ὃ δέ μιν τίεν ἶσα τέκεσσι:</p>
        <p><a>15.552</a> τόν ῥ' Ἕκτωρ ἐνένιπεν ἔπος τ' ἔφατ' ἔκ τ' ὀνόμαζεν:</p>
        <p><a>15.553</a> οὕτω δὴ Μελάνιππε μεθήσομεν; οὐδέ νυ σοί περ</p>
        <p><a>15.554</a> ἐντρέπεται φίλον ἦτορ ἀνεψιοῦ κταμένοιο;</p>
        <p><a>15.555</a> οὐχ ὁράᾳς οἷον Δόλοπος περὶ τεύχε' ἕπουσιν;</p>
        <p><a>15.556</a> ἀλλ' ἕπευ: οὐ γὰρ ἔτ' ἔστιν ἀποσταδὸν Ἀργείοισι</p>
        <p><a>15.557</a> μάρνασθαι, πρίν γ' ἠὲ κατακτάμεν ἠὲ κατ' ἄκρης</p>
        <p><a>15.558</a> Ἴλιον αἰπεινὴν ἑλέειν κτάσθαι τε πολίτας.</p>
        <p><a>15.559</a> ὣς εἰπὼν ὃ μὲν ἦρχ', ὃ δ' ἅμ' ἕσπετο ἰσόθεος φώς:</p>
        <p><a>15.560</a> Ἀργείους δ' ὄτρυνε μέγας Τελαμώνιος Αἴας:</p>
        <p><a>15.561</a> ὦ φίλοι ἀνέρες ἔστε, καὶ αἰδῶ θέσθ' ἐνὶ θυμῷ,</p>
        <p><a>15.562</a> ἀλλήλους τ' αἰδεῖσθε κατὰ κρατερὰς ὑσμίνας.</p>
        <p><a>15.563</a> αἰδομένων δ' ἀνδρῶν πλέονες σόοι ἠὲ πέφανται:</p>
        <p><a>15.564</a> φευγόντων δ' οὔτ' ἂρ κλέος ὄρνυται οὔτέ τις ἀλκή.</p>
        <p><a>15.565</a> ὣς ἔφαθ', οἳ δὲ καὶ αὐτοὶ ἀλέξασθαι μενέαινον,</p>
        <p><a>15.566</a> ἐν θυμῷ δ' ἐβάλοντο ἔπος, φράξαντο δὲ νῆας</p>
        <p><a>15.567</a> ἕρκεϊ χαλκείῳ: ἐπὶ δὲ Ζεὺς Τρῶας ἔγειρεν.</p>
        <p><a>15.568</a> Ἀντίλοχον δ' ὄτρυνε βοὴν ἀγαθὸς Μενέλαος:</p>
        <p><a>15.569</a> Ἀντίλοχ' οὔ τις σεῖο νεώτερος ἄλλος Ἀχαιῶν,</p>
        <p><a>15.570</a> οὔτε ποσὶν θάσσων οὔτ' ἄλκιμος ὡς σὺ μάχεσθαι:</p>
        <p><a>15.571</a> εἴ τινά που Τρώων ἐξάλμενος ἄνδρα βάλοισθα.</p>
        <p><a>15.572</a> ὣς εἰπὼν ὃ μὲν αὖτις ἀπέσσυτο, τὸν δ' ὀρόθυνεν:</p>
        <p><a>15.573</a> ἐκ δ' ἔθορε προμάχων, καὶ ἀκόντισε δουρὶ φαεινῷ</p>
        <p><a>15.574</a> ἀμφὶ ἓ παπτήνας: ὑπὸ δὲ Τρῶες κεκάδοντο</p>
        <p><a>15.575</a> ἀνδρὸς ἀκοντίσσαντος: ὃ δ' οὐχ ἅλιον βέλος ἧκεν,</p>
        <p><a>15.576</a> ἀλλ' Ἱκετάονος υἱὸν ὑπέρθυμον Μελάνιππον</p>
        <p><a>15.577</a> νισόμενον πόλεμον δὲ βάλε στῆθος παρὰ μαζόν.</p>
        <p><a>15.578</a> δούπησεν δὲ πεσών, τὸν δὲ σκότος ὄσσε κάλυψεν.</p>
        <p><a>15.579</a> Ἀντίλοχος δ' ἐπόρουσε κύων ὥς, ὅς τ' ἐπὶ νεβρῷ</p>
        <p><a>15.580</a> βλημένῳ ἀΐξῃ, τόν τ' ἐξ εὐνῆφι θορόντα</p>
        <p><a>15.581</a> θηρητὴρ ἐτύχησε βαλών, ὑπέλυσε δὲ γυῖα:</p>
        <p><a>15.582</a> ὣς ἐπὶ σοὶ Μελάνιππε θόρ' Ἀντίλοχος μενεχάρμης</p>
        <p><a>15.583</a> τεύχεα συλήσων: ἀλλ' οὐ λάθεν Ἕκτορα δῖον,</p>
        <p><a>15.584</a> ὅς ῥά οἱ ἀντίος ἦλθε θέων ἀνὰ δηϊοτῆτα.</p>
        <p><a>15.585</a> Ἀντίλοχος δ' οὐ μεῖνε θοός περ ἐὼν πολεμιστής,</p>
        <p><a>15.586</a> ἀλλ' ὅ γ' ἄρ' ἔτρεσε θηρὶ κακὸν ῥέξαντι ἐοικώς,</p>
        <p><a>15.587</a> ὅς τε κύνα κτείνας ἢ βουκόλον ἀμφὶ βόεσσι</p>
        <p><a>15.588</a> φεύγει πρίν περ ὅμιλον ἀολλισθήμεναι ἀνδρῶν:</p>
        <p><a>15.589</a> ὣς τρέσε Νεστορίδης, ἐπὶ δὲ Τρῶές τε καὶ Ἕκτωρ</p>
        <p><a>15.590</a> ἠχῇ θεσπεσίῃ βέλεα στονόεντα χέοντο:</p>
        <p><a>15.591</a> στῆ δὲ μεταστρεφθείς, ἐπεὶ ἵκετο ἔθνος ἑταίρων.</p>
        <p><a>15.592</a> Τρῶες δὲ λείουσιν ἐοικότες ὠμοφάγοισι</p>
        <p><a>15.593</a> νηυσὶν ἐπεσσεύοντο, Διὸς δ' ἐτέλειον ἐφετμάς,</p>
        <p><a>15.594</a> ὅ σφισιν αἰὲν ἔγειρε μένος μέγα, θέλγε δὲ θυμὸν</p>
        <p><a>15.595</a> Ἀργείων καὶ κῦδος ἀπαίνυτο, τοὺς δ' ὀρόθυνεν.</p>
        <p><a>15.596</a> Ἕκτορι γάρ οἱ θυμὸς ἐβούλετο κῦδος ὀρέξαι</p>
        <p><a>15.597</a> Πριαμίδῃ, ἵνα νηυσὶ κορωνίσι θεσπιδαὲς πῦρ</p>
        <p><a>15.598</a> ἐμβάλοι ἀκάματον, Θέτιδος δ' ἐξαίσιον ἀρὴν</p>
        <p><a>15.599</a> πᾶσαν ἐπικρήνειε: τὸ γὰρ μένε μητίετα Ζεὺς</p>
        <p><a>15.600</a> νηὸς καιομένης σέλας ὀφθαλμοῖσιν ἰδέσθαι.</p>
        <p><a>15.601</a> ἐκ γὰρ δὴ τοῦ μέλλε παλίωξιν παρὰ νηῶν</p>
        <p><a>15.602</a> θησέμεναι Τρώων, Δαναοῖσι δὲ κῦδος ὀρέξειν.</p>
        <p><a>15.603</a> τὰ φρονέων νήεσσιν ἔπι γλαφυρῇσιν ἔγειρεν</p>
        <p><a>15.604</a> Ἕκτορα Πριαμίδην μάλα περ μεμαῶτα καὶ αὐτόν.</p>
        <p><a>15.605</a> μαίνετο δ' ὡς ὅτ' Ἄρης ἐγχέσπαλος ἢ ὀλοὸν πῦρ</p>
        <p><a>15.606</a> οὔρεσι μαίνηται βαθέης ἐν τάρφεσιν ὕλης:</p>
        <p><a>15.607</a> ἀφλοισμὸς δὲ περὶ στόμα γίγνετο, τὼ δέ οἱ ὄσσε</p>
        <p><a>15.608</a> λαμπέσθην βλοσυρῇσιν ὑπ' ὀφρύσιν, ἀμφὶ δὲ πήληξ</p>
        <p><a>15.609</a> σμερδαλέον κροτάφοισι τινάσσετο μαρναμένοιο</p>
        <p><a>15.610</a> Ἕκτορος: αὐτὸς γάρ οἱ ἀπ' αἰθέρος ἦεν ἀμύντωρ</p>
        <p><a>15.611</a> Ζεύς, ὅς μιν πλεόνεσσι μετ' ἀνδράσι μοῦνον ἐόντα</p>
        <p><a>15.612</a> τίμα καὶ κύδαινε. μινυνθάδιος γὰρ ἔμελλεν</p>
        <p><a>15.613</a> ἔσσεσθ': ἤδη γάρ οἱ ἐπόρνυε μόρσιμον ἦμαρ</p>
        <p><a>15.614</a> Παλλὰς Ἀθηναίη ὑπὸ Πηλεΐδαο βίηφιν.</p>
        <p><a>15.615</a> καί ῥ' ἔθελεν ῥῆξαι στίχας ἀνδρῶν πειρητίζων,</p>
        <p><a>15.616</a> ᾗ δὴ πλεῖστον ὅμιλον ὅρα καὶ τεύχε' ἄριστα:</p>
        <p><a>15.617</a> ἀλλ' οὐδ' ὧς δύνατο ῥῆξαι μάλα περ μενεαίνων:</p>
        <p><a>15.618</a> ἴσχον γὰρ πυργηδὸν ἀρηρότες, ἠΰτε πέτρη</p>
        <p><a>15.619</a> ἠλίβατος μεγάλη πολιῆς ἁλὸς ἐγγὺς ἐοῦσα,</p>
        <p><a>15.620</a> ἥ τε μένει λιγέων ἀνέμων λαιψηρὰ κέλευθα</p>
        <p><a>15.621</a> κύματά τε τροφόεντα, τά τε προσερεύγεται αὐτήν:</p>
        <p><a>15.622</a> ὣς Δαναοὶ Τρῶας μένον ἔμπεδον οὐδὲ φέβοντο.</p>
        <p><a>15.623</a> αὐτὰρ ὃ λαμπόμενος πυρὶ πάντοθεν ἔνθορ' ὁμίλῳ,</p>
        <p><a>15.624</a> ἐν δ' ἔπεσ' ὡς ὅτε κῦμα θοῇ ἐν νηῒ πέσῃσι</p>
        <p><a>15.625</a> λάβρον ὑπαὶ νεφέων ἀνεμοτρεφές: ἣ δέ τε πᾶσα</p>
        <p><a>15.626</a> ἄχνῃ ὑπεκρύφθη, ἀνέμοιο δὲ δεινὸς ἀήτη</p>
        <p><a>15.627</a> ἱστίῳ ἐμβρέμεται, τρομέουσι δέ τε φρένα ναῦται</p>
        <p><a>15.628</a> δειδιότες: τυτθὸν γὰρ ὑπ' ἐκ θανάτοιο φέρονται:</p>
        <p><a>15.629</a> ὣς ἐδαΐζετο θυμὸς ἐνὶ στήθεσσιν Ἀχαιῶν.</p>
        <p><a>15.630</a> αὐτὰρ ὅ γ' ὥς τε λέων ὀλοόφρων βουσὶν ἐπελθών,</p>
        <p><a>15.631</a> αἵ ῥά τ' ἐν εἱαμενῇ ἕλεος μεγάλοιο νέμονται</p>
        <p><a>15.632</a> μυρίαι, ἐν δέ τε τῇσι νομεὺς οὔ πω σάφα εἰδὼς</p>
        <p><a>15.633</a> θηρὶ μαχέσσασθαι ἕλικος βοὸς ἀμφὶ φονῇσιν:</p>
        <p><a>15.634</a> ἤτοι ὃ μὲν πρώτῃσι καὶ ὑστατίῃσι βόεσσιν</p>
        <p><a>15.635</a> αἰὲν ὁμοστιχάει, ὃ δέ τ' ἐν μέσσῃσιν ὀρούσας</p>
        <p><a>15.636</a> βοῦν ἔδει, αἳ δέ τε πᾶσαι ὑπέτρεσαν: ὣς τότ' Ἀχαιοὶ</p>
        <p><a>15.637</a> θεσπεσίως ἐφόβηθεν ὑφ' Ἕκτορι καὶ Διὶ πατρὶ</p>
        <p><a>15.638</a> πάντες, ὃ δ' οἶον ἔπεφνε Μυκηναῖον Περιφήτην,</p>
        <p><a>15.639</a> Κοπρῆος φίλον υἱόν, ὃς Εὐρυσθῆος ἄνακτος</p>
        <p><a>15.640</a> ἀγγελίης οἴχνεσκε βίῃ Ἡρακληείῃ.</p>
        <p><a>15.641</a> τοῦ γένετ' ἐκ πατρὸς πολὺ χείρονος υἱὸς ἀμείνων</p>
        <p><a>15.642</a> παντοίας ἀρετάς, ἠμὲν πόδας ἠδὲ μάχεσθαι,</p>
        <p><a>15.643</a> καὶ νόον ἐν πρώτοισι Μυκηναίων ἐτέτυκτο:</p>
        <p><a>15.644</a> ὅς ῥα τόθ' Ἕκτορι κῦδος ὑπέρτερον ἐγγυάλιξε.</p>
        <p><a>15.645</a> στρεφθεὶς γὰρ μετόπισθεν ἐν ἀσπίδος ἄντυγι πάλτο,</p>
        <p><a>15.646</a> τὴν αὐτὸς φορέεσκε ποδηνεκέ' ἕρκος ἀκόντων:</p>
        <p><a>15.647</a> τῇ ὅ γ' ἐνὶ βλαφθεὶς πέσεν ὕπτιος, ἀμφὶ δὲ πήληξ</p>
        <p><a>15.648</a> σμερδαλέον κονάβησε περὶ κροτάφοισι πεσόντος.</p>
        <p><a>15.649</a> Ἕκτωρ δ' ὀξὺ νόησε, θέων δέ οἱ ἄγχι παρέστη,</p>
        <p><a>15.650</a> στήθεϊ δ' ἐν δόρυ πῆξε, φίλων δέ μιν ἐγγὺς ἑταίρων</p>
        <p><a>15.651</a> κτεῖν': οἳ δ' οὐκ ἐδύναντο καὶ ἀχνύμενοί περ ἑταίρου</p>
        <p><a>15.652</a> χραισμεῖν: αὐτοὶ γὰρ μάλα δείδισαν Ἕκτορα δῖον.</p>
        <p><a>15.653</a> εἰσωποὶ δ' ἐγένοντο νεῶν, περὶ δ' ἔσχεθον ἄκραι</p>
        <p><a>15.654</a> νῆες ὅσαι πρῶται εἰρύατο: τοὶ δ' ἐπέχυντο.</p>
        <p><a>15.655</a> Ἀργεῖοι δὲ νεῶν μὲν ἐχώρησαν καὶ ἀνάγκῃ</p>
        <p><a>15.656</a> τῶν πρωτέων, αὐτοῦ δὲ παρὰ κλισίῃσιν ἔμειναν</p>
        <p><a>15.657</a> ἁθρόοι, οὐδὲ κέδασθεν ἀνὰ στρατόν: ἴσχε γὰρ αἰδὼς</p>
        <p><a>15.658</a> καὶ δέος: ἀζηχὲς γὰρ ὁμόκλεον ἀλλήλοισι.</p>
        <p><a>15.659</a> Νέστωρ αὖτε μάλιστα Γερήνιος οὖρος Ἀχαιῶν</p>
        <p><a>15.660</a> λίσσεθ' ὑπὲρ τοκέων γουνούμενος ἄνδρα ἕκαστον:</p>
        <p><a>15.661</a> ὦ φίλοι ἀνέρες ἔστε καὶ αἰδῶ θέσθ' ἐνὶ θυμῷ</p>
        <p><a>15.662</a> ἄλλων ἀνθρώπων, ἐπὶ δὲ μνήσασθε ἕκαστος</p>
        <p><a>15.663</a> παίδων ἠδ' ἀλόχων καὶ κτήσιος ἠδὲ τοκήων,</p>
        <p><a>15.664</a> ἠμὲν ὅτεῳ ζώουσι καὶ ᾧ κατατεθνήκασι:</p>
        <p><a>15.665</a> τῶν ὕπερ ἐνθάδ' ἐγὼ γουνάζομαι οὐ παρεόντων</p>
        <p><a>15.666</a> ἑστάμεναι κρατερῶς, μὴ δὲ τρωπᾶσθε φόβον δέ.</p>
        <p><a>15.667</a> ὣς εἰπὼν ὄτρυνε μένος καὶ θυμὸν ἑκάστου.</p>
        <p><a>15.668</a> τοῖσι δ' ἀπ' ὀφθαλμῶν νέφος ἀχλύος ὦσεν Ἀθήνη</p>
        <p><a>15.669</a> θεσπέσιον: μάλα δέ σφι φόως γένετ' ἀμφοτέρωθεν</p>
        <p><a>15.670</a> ἠμὲν πρὸς νηῶν καὶ ὁμοιΐου πολέμοιο.</p>
        <p><a>15.671</a> Ἕκτορα δὲ φράσσαντο βοὴν ἀγαθὸν καὶ ἑταίρους,</p>
        <p><a>15.672</a> ἠμὲν ὅσοι μετόπισθεν ἀφέστασαν οὐδὲ μάχοντο,</p>
        <p><a>15.673</a> ἠδ' ὅσσοι παρὰ νηυσὶ μάχην ἐμάχοντο θοῇσιν.</p>
        <p><a>15.674</a> οὐδ' ἄρ' ἔτ' Αἴαντι μεγαλήτορι ἥνδανε θυμῷ</p>
        <p><a>15.675</a> ἑστάμεν ἔνθά περ ἄλλοι ἀφέστασαν υἷες Ἀχαιῶν:</p>
        <p><a>15.676</a> ἀλλ' ὅ γε νηῶν ἴκρι' ἐπῴχετο μακρὰ βιβάσθων,</p>
        <p><a>15.677</a> νώμα δὲ ξυστὸν μέγα ναύμαχον ἐν παλάμῃσι</p>
        <p><a>15.678</a> κολλητὸν βλήτροισι δυωκαιεικοσίπηχυ.</p>
        <p><a>15.679</a> ὡς δ' ὅτ' ἀνὴρ ἵπποισι κελητίζειν ἐῢ εἰδώς,</p>
        <p><a>15.680</a> ὅς τ' ἐπεὶ ἐκ πολέων πίσυρας συναείρεται ἵππους,</p>
        <p><a>15.681</a> σεύας ἐκ πεδίοιο μέγα προτὶ ἄστυ δίηται</p>
        <p><a>15.682</a> λαοφόρον καθ' ὁδόν: πολέες τέ ἑ θηήσαντο</p>
        <p><a>15.683</a> ἀνέρες ἠδὲ γυναῖκες: ὃ δ' ἔμπεδον ἀσφαλὲς αἰεὶ</p>
        <p><a>15.684</a> θρῴσκων ἄλλοτ' ἐπ' ἄλλον ἀμείβεται, οἳ δὲ πέτονται:</p>
        <p><a>15.685</a> ὣς Αἴας ἐπὶ πολλὰ θοάων ἴκρια νηῶν</p>
        <p><a>15.686</a> φοίτα μακρὰ βιβάς, φωνὴ δέ οἱ αἰθέρ' ἵκανεν,</p>
        <p><a>15.687</a> αἰεὶ δὲ σμερδνὸν βοόων Δαναοῖσι κέλευε</p>
        <p><a>15.688</a> νηυσί τε καὶ κλισίῃσιν ἀμυνέμεν. οὐδὲ μὲν Ἕκτωρ</p>
        <p><a>15.689</a> μίμνεν ἐνὶ Τρώων ὁμάδῳ πύκα θωρηκτάων:</p>
        <p><a>15.690</a> ἀλλ' ὥς τ' ὀρνίθων πετεηνῶν αἰετὸς αἴθων</p>
        <p><a>15.691</a> ἔθνος ἐφορμᾶται ποταμὸν πάρα βοσκομενάων</p>
        <p><a>15.692</a> χηνῶν ἢ γεράνων ἢ κύκνων δουλιχοδείρων,</p>
        <p><a>15.693</a> ὣς Ἕκτωρ ἴθυσε νεὸς κυανοπρῴροιο</p>
        <p><a>15.694</a> ἀντίος ἀΐξας: τὸν δὲ Ζεὺς ὦσεν ὄπισθε</p>
        <p><a>15.695</a> χειρὶ μάλα μεγάλῃ, ὄτρυνε δὲ λαὸν ἅμ' αὐτῷ.</p>
        <p><a>15.696</a> αὖτις δὲ δριμεῖα μάχη παρὰ νηυσὶν ἐτύχθη:</p>
        <p><a>15.697</a> φαίης κ' ἀκμῆτας καὶ ἀτειρέας ἀλλήλοισιν</p>
        <p><a>15.698</a> ἄντεσθ' ἐν πολέμῳ, ὡς ἐσσυμένως ἐμάχοντο.</p>
        <p><a>15.699</a> τοῖσι δὲ μαρναμένοισιν ὅδ' ἦν νόος: ἤτοι Ἀχαιοὶ</p>
        <p><a>15.700</a> οὐκ ἔφασαν φεύξεσθαι ὑπ' ἐκ κακοῦ, ἀλλ' ὀλέεσθαι,</p>
        <p><a>15.701</a> Τρωσὶν δ' ἔλπετο θυμὸς ἐνὶ στήθεσσιν ἑκάστου</p>
        <p><a>15.702</a> νῆας ἐνιπρήσειν κτενέειν θ' ἥρωας Ἀχαιούς.</p>
        <p><a>15.703</a> οἳ μὲν τὰ φρονέοντες ἐφέστασαν ἀλλήλοισιν:</p>
        <p><a>15.704</a> Ἕκτωρ δὲ πρυμνῆς νεὸς ἥψατο ποντοπόροιο</p>
        <p><a>15.705</a> καλῆς ὠκυάλου, ἣ Πρωτεσίλαον ἔνεικεν</p>
        <p><a>15.706</a> ἐς Τροίην, οὐδ' αὖτις ἀπήγαγε πατρίδα γαῖαν.</p>
        <p><a>15.707</a> τοῦ περ δὴ περὶ νηὸς Ἀχαιοί τε Τρῶές τε</p>
        <p><a>15.708</a> δῄουν ἀλλήλους αὐτοσχεδόν: οὐδ' ἄρα τοί γε</p>
        <p><a>15.709</a> τόξων ἀϊκὰς ἀμφὶς μένον οὐδ' ἔτ' ἀκόντων,</p>
        <p><a>15.710</a> ἀλλ' οἵ γ' ἐγγύθεν ἱστάμενοι ἕνα θυμὸν ἔχοντες</p>
        <p><a>15.711</a> ὀξέσι δὴ πελέκεσσι καὶ ἀξίνῃσι μάχοντο</p>
        <p><a>15.712</a> καὶ ξίφεσιν μεγάλοισι καὶ ἔγχεσιν ἀμφιγύοισι.</p>
        <p><a>15.713</a> πολλὰ δὲ φάσγανα καλὰ μελάνδετα κωπήεντα</p>
        <p><a>15.714</a> ἄλλα μὲν ἐκ χειρῶν χαμάδις πέσον, ἄλλα δ' ἀπ' ὤμων</p>
        <p><a>15.715</a> ἀνδρῶν μαρναμένων: ῥέε δ' αἵματι γαῖα μέλαινα.</p>
        <p><a>15.716</a> Ἕκτωρ δὲ πρύμνηθεν ἐπεὶ λάβεν οὐχὶ μεθίει</p>
        <p><a>15.717</a> ἄφλαστον μετὰ χερσὶν ἔχων, Τρωσὶν δὲ κέλευεν:</p>
        <p><a>15.718</a> οἴσετε πῦρ, ἅμα δ' αὐτοὶ ἀολλέες ὄρνυτ' ἀϋτήν:</p>
        <p><a>15.719</a> νῦν ἡμῖν πάντων Ζεὺς ἄξιον ἦμαρ ἔδωκε</p>
        <p><a>15.720</a> νῆας ἑλεῖν, αἳ δεῦρο θεῶν ἀέκητι μολοῦσαι</p>
        <p><a>15.721</a> ἡμῖν πήματα πολλὰ θέσαν, κακότητι γερόντων,</p>
        <p><a>15.722</a> οἵ μ' ἐθέλοντα μάχεσθαι ἐπὶ πρυμνῇσι νέεσσιν</p>
        <p><a>15.723</a> αὐτόν τ' ἰσχανάασκον ἐρητύοντό τε λαόν:</p>
        <p><a>15.724</a> ἀλλ' εἰ δή ῥα τότε βλάπτε φρένας εὐρύοπα Ζεὺς</p>
        <p><a>15.725</a> ἡμετέρας, νῦν αὐτὸς ἐποτρύνει καὶ ἀνώγει.</p>
        <p><a>15.726</a> ὣς ἔφαθ', οἳ δ' ἄρα μᾶλλον ἐπ' Ἀργείοισιν ὄρουσαν.</p>
        <p><a>15.727</a> Αἴας δ' οὐκέτ' ἔμιμνε: βιάζετο γὰρ βελέεσσιν:</p>
        <p><a>15.728</a> ἀλλ' ἀνεχάζετο τυτθόν, ὀϊόμενος θανέεσθαι</p>
        <p><a>15.729</a> θρῆνυν ἐφ' ἑπταπόδην, λίπε δ' ἴκρια νηὸς ἐΐσης.</p>
        <p><a>15.730</a> ἔνθ' ἄρ' ὅ γ' ἑστήκει δεδοκημένος, ἔγχεϊ δ' αἰεὶ</p>
        <p><a>15.731</a> Τρῶας ἄμυνε νεῶν, ὅς τις φέροι ἀκάματον πῦρ:</p>
        <p><a>15.732</a> αἰεὶ δὲ σμερδνὸν βοόων Δαναοῖσι κέλευε:</p>
        <p><a>15.733</a> ὦ φίλοι ἥρωες Δαναοὶ θεράποντες Ἄρηος</p>
        <p><a>15.734</a> ἀνέρες ἔστε φίλοι, μνήσασθε δὲ θούριδος ἀλκῆς.</p>
        <p><a>15.735</a> ἠέ τινάς φαμεν εἶναι ἀοσσητῆρας ὀπίσσω,</p>
        <p><a>15.736</a> ἦέ τι τεῖχος ἄρειον, ὅ κ' ἀνδράσι λοιγὸν ἀμύναι;</p>
        <p><a>15.737</a> οὐ μέν τι σχεδόν ἐστι πόλις πύργοις ἀραρυῖα,</p>
        <p><a>15.738</a> ᾗ κ' ἀπαμυναίμεσθ' ἑτεραλκέα δῆμον ἔχοντες:</p>
        <p><a>15.739</a> ἀλλ' ἐν γὰρ Τρώων πεδίῳ πύκα θωρηκτάων</p>
        <p><a>15.740</a> πόντῳ κεκλιμένοι ἑκὰς ἥμεθα πατρίδος αἴης:</p>
        <p><a>15.741</a> τὼ ἐν χερσὶ φόως, οὐ μειλιχίῃ πολέμοιο.</p>
        <p><a>15.742</a> ἦ, καὶ μαιμώων ἔφεπ' ἔγχεϊ ὀξυόεντι.</p>
        <p><a>15.743</a> ὅς τις δὲ Τρώων κοίλῃς ἐπὶ νηυσὶ φέροιτο</p>
        <p><a>15.744</a> σὺν πυρὶ κηλείῳ, χάριν Ἕκτορος ὀτρύναντος,</p>
        <p><a>15.745</a> τὸν δ' Αἴας οὔτασκε δεδεγμένος ἔγχεϊ μακρῷ:</p>
        <p><a>15.746</a> δώδεκα δὲ προπάροιθε νεῶν αὐτοσχεδὸν οὖτα.</p>
    </div>
    <div class="bk">
        <h4 class="latin">Book 16</h4>
        <p><a>16.1</a> ὣς οἳ μὲν περὶ νηὸς ἐϋσσέλμοιο μάχοντο:</p>
        <p><a>16.2</a> Πάτροκλος δ' Ἀχιλῆϊ παρίστατο ποιμένι λαῶν</p>
        <p><a>16.3</a> δάκρυα θερμὰ χέων ὥς τε κρήνη μελάνυδρος,</p>
        <p><a>16.4</a> ἥ τε κατ' αἰγίλιπος πέτρης δνοφερὸν χέει ὕδωρ.</p>
        <p><a>16.5</a> τὸν δὲ ἰδὼν ᾤκτιρε ποδάρκης δῖος Ἀχιλλεύς,</p>
        <p><a>16.6</a> καί μιν φωνήσας ἔπεα πτερόεντα προσηύδα:</p>
        <p><a>16.7</a> τίπτε δεδάκρυσαι Πατρόκλεες, ἠΰτε κούρη</p>
        <p><a>16.8</a> νηπίη, ἥ θ' ἅμα μητρὶ θέουσ' ἀνελέσθαι ἀνώγει</p>
        <p><a>16.9</a> εἱανοῦ ἁπτομένη, καί τ' ἐσσυμένην κατερύκει,</p>
        <p><a>16.10</a> δακρυόεσσα δέ μιν ποτιδέρκεται, ὄφρ' ἀνέληται:</p>
        <p><a>16.11</a> τῇ ἴκελος Πάτροκλε τέρεν κατὰ δάκρυον εἴβεις.</p>
        <p><a>16.12</a> ἠέ τι Μυρμιδόνεσσι πιφαύσκεαι, ἢ ἐμοὶ αὐτῷ,</p>
        <p><a>16.13</a> ἦέ τιν' ἀγγελίην Φθίης ἐξέκλυες οἶος;</p>
        <p><a>16.14</a> ζώειν μὰν ἔτι φασὶ Μενοίτιον Ἄκτορος υἱόν,</p>
        <p><a>16.15</a> ζώει δ' Αἰακίδης Πηλεὺς μετὰ Μυρμιδόνεσσι;</p>
        <p><a>16.16</a> τῶν κε μάλ' ἀμφοτέρων ἀκαχοίμεθα τεθνηώτων.</p>
        <p><a>16.17</a> ἦε σύ γ' Ἀργείων ὀλοφύρεαι, ὡς ὀλέκονται</p>
        <p><a>16.18</a> νηυσὶν ἔπι γλαφυρῇσιν ὑπερβασίης ἕνεκα σφῆς;</p>
        <p><a>16.19</a> ἐξαύδα, μὴ κεῦθε νόῳ, ἵνα εἴδομεν ἄμφω.</p>
        <p><a>16.20</a> τὸν δὲ βαρὺ στενάχων προσέφης Πατρόκλεες ἱππεῦ:</p>
        <p><a>16.21</a> ὦ Ἀχιλεῦ Πηλῆος υἱὲ μέγα φέρτατ' Ἀχαιῶν</p>
        <p><a>16.22</a> μὴ νεμέσα: τοῖον γὰρ ἄχος βεβίηκεν Ἀχαιούς.</p>
        <p><a>16.23</a> οἳ μὲν γὰρ δὴ πάντες, ὅσοι πάρος ἦσαν ἄριστοι,</p>
        <p><a>16.24</a> ἐν νηυσὶν κέαται βεβλημένοι οὐτάμενοί τε.</p>
        <p><a>16.25</a> βέβληται μὲν ὃ Τυδεΐδης κρατερὸς Διομήδης,</p>
        <p><a>16.26</a> οὔτασται δ' Ὀδυσεὺς δουρικλυτὸς ἠδ' Ἀγαμέμνων,</p>
        <p><a>16.27</a> βέβληται δὲ καὶ Εὐρύπυλος κατὰ μηρὸν ὀϊστῷ.</p>
        <p><a>16.28</a> τοὺς μέν τ' ἰητροὶ πολυφάρμακοι ἀμφιπένονται</p>
        <p><a>16.29</a> ἕλκε' ἀκειόμενοι: σὺ δ' ἀμήχανος ἔπλευ Ἀχιλλεῦ.</p>
        <p><a>16.30</a> μὴ ἐμέ γ' οὖν οὗτός γε λάβοι χόλος, ὃν σὺ φυλάσσεις</p>
        <p><a>16.31</a> αἰναρέτη: τί σευ ἄλλος ὀνήσεται ὀψίγονός περ</p>
        <p><a>16.32</a> αἴ κε μὴ Ἀργείοισιν ἀεικέα λοιγὸν ἀμύνῃς;</p>
        <p><a>16.33</a> νηλεές, οὐκ ἄρα σοί γε πατὴρ ἦν ἱππότα Πηλεύς,</p>
        <p><a>16.34</a> οὐδὲ Θέτις μήτηρ: γλαυκὴ δέ σε τίκτε θάλασσα</p>
        <p><a>16.35</a> πέτραι τ' ἠλίβατοι, ὅτι τοι νόος ἐστὶν ἀπηνής.</p>
        <p><a>16.36</a> εἰ δέ τινα φρεσὶ σῇσι θεοπροπίην ἀλεείνεις</p>
        <p><a>16.37</a> καί τινά τοι πὰρ Ζηνὸς ἐπέφραδε πότνια μήτηρ,</p>
        <p><a>16.38</a> ἀλλ' ἐμέ περ πρόες ὦχ', ἃμα δ' ἄλλον λαὸν ὄπασσον</p>
        <p><a>16.39</a> Μυρμιδόνων, ἤν πού τι φόως Δαναοῖσι γένωμαι.</p>
        <p><a>16.40</a> δὸς δέ μοι ὤμοιιν τὰ σὰ τεύχεα θωρηχθῆναι,</p>
        <p><a>16.41</a> αἴ κ' ἐμὲ σοὶ ἴσκοντες ἀπόσχωνται πολέμοιο</p>
        <p><a>16.42</a> Τρῶες, ἀναπνεύσωσι δ' Ἀρήϊοι υἷες Ἀχαιῶν</p>
        <p><a>16.43</a> τειρόμενοι: ὀλίγη δέ τ' ἀνάπνευσις πολέμοιο.</p>
        <p><a>16.44</a> ῥεῖα δέ κ' ἀκμῆτες κεκμηότας ἄνδρας ἀϋτῇ</p>
        <p><a>16.45</a> ὤσαιμεν προτὶ ἄστυ νεῶν ἄπο καὶ κλισιάων.</p>
        <p><a>16.46</a> ὣς φάτο λισσόμενος μέγα νήπιος: ἦ γὰρ ἔμελλεν</p>
        <p><a>16.47</a> οἷ αὐτῷ θάνατόν τε κακὸν καὶ κῆρα λιτέσθαι.</p>
        <p><a>16.48</a> τὸν δὲ μέγ' ὀχθήσας προσέφη πόδας ὠκὺς Ἀχιλλεύς:</p>
        <p><a>16.49</a> ὤ μοι διογενὲς Πατρόκλεες οἷον ἔειπες:</p>
        <p><a>16.50</a> οὔτε θεοπροπίης ἐμπάζομαι ἥν τινα οἶδα,</p>
        <p><a>16.51</a> οὔτέ τί μοι πὰρ Ζηνὸς ἐπέφραδε πότνια μήτηρ:</p>
        <p><a>16.52</a> ἀλλὰ τόδ' αἰνὸν ἄχος κραδίην καὶ θυμὸν ἱκάνει,</p>
        <p><a>16.53</a> ὁππότε δὴ τὸν ὁμοῖον ἀνὴρ ἐθέλῃσιν ἀμέρσαι</p>
        <p><a>16.54</a> καὶ γέρας ἂψ ἀφελέσθαι, ὅ τε κράτεϊ προβεβήκῃ:</p>
        <p><a>16.55</a> αἰνὸν ἄχος τό μοί ἐστιν, ἐπεὶ πάθον ἄλγεα θυμῷ.</p>
        <p><a>16.56</a> κούρην ἣν ἄρα μοι γέρας ἔξελον υἷες Ἀχαιῶν,</p>
        <p><a>16.57</a> δουρὶ δ' ἐμῷ κτεάτισσα πόλιν εὐτείχεα πέρσας,</p>
        <p><a>16.58</a> τὴν ἂψ ἐκ χειρῶν ἕλετο κρείων Ἀγαμέμνων</p>
        <p><a>16.59</a> Ἀτρεΐδης ὡς εἴ τιν' ἀτίμητον μετανάστην.</p>
        <p><a>16.60</a> ἀλλὰ τὰ μὲν προτετύχθαι ἐάσομεν: οὐδ' ἄρα πως ἦν</p>
        <p><a>16.61</a> ἀσπερχὲς κεχολῶσθαι ἐνὶ φρεσίν: ἤτοι ἔφην γε</p>
        <p><a>16.62</a> οὐ πρὶν μηνιθμὸν καταπαυσέμεν, ἀλλ' ὁπότ' ἂν δὴ</p>
        <p><a>16.63</a> νῆας ἐμὰς ἀφίκηται ἀϋτή τε πτόλεμός τε.</p>
        <p><a>16.64</a> τύνη δ' ὤμοιιν μὲν ἐμὰ κλυτὰ τεύχεα δῦθι,</p>
        <p><a>16.65</a> ἄρχε δὲ Μυρμιδόνεσσι φιλοπτολέμοισι μάχεσθαι,</p>
        <p><a>16.66</a> εἰ δὴ κυάνεον Τρώων νέφος ἀμφιβέβηκε</p>
        <p><a>16.67</a> νηυσὶν ἐπικρατέως, οἳ δὲ ῥηγμῖνι θαλάσσης</p>
        <p><a>16.68</a> κεκλίαται, χώρης ὀλίγην ἔτι μοῖραν ἔχοντες</p>
        <p><a>16.69</a> Ἀργεῖοι, Τρώων δὲ πόλις ἐπὶ πᾶσα βέβηκε</p>
        <p><a>16.70</a> θάρσυνος: οὐ γὰρ ἐμῆς κόρυθος λεύσσουσι μέτωπον</p>
        <p><a>16.71</a> ἐγγύθι λαμπομένης: τάχα κεν φεύγοντες ἐναύλους</p>
        <p><a>16.72</a> πλήσειαν νεκύων, εἴ μοι κρείων Ἀγαμέμνων</p>
        <p><a>16.73</a> ἤπια εἰδείη: νῦν δὲ στρατὸν ἀμφιμάχονται.</p>
        <p><a>16.74</a> οὐ γὰρ Τυδεΐδεω Διομήδεος ἐν παλάμῃσι</p>
        <p><a>16.75</a> μαίνεται ἐγχείη Δαναῶν ἀπὸ λοιγὸν ἀμῦναι:</p>
        <p><a>16.76</a> οὐδέ πω Ἀτρεΐδεω ὀπὸς ἔκλυον αὐδήσαντος</p>
        <p><a>16.77</a> ἐχθρῆς ἐκ κεφαλῆς: ἀλλ' Ἕκτορος ἀνδροφόνοιο</p>
        <p><a>16.78</a> Τρωσὶ κελεύοντος περιάγνυται, οἳ δ' ἀλαλητῷ</p>
        <p><a>16.79</a> πᾶν πεδίον κατέχουσι μάχῃ νικῶντες Ἀχαιούς.</p>
        <p><a>16.80</a> ἀλλὰ καὶ ὧς Πάτροκλε νεῶν ἄπο λοιγὸν ἀμύνων</p>
        <p><a>16.81</a> ἔμπεσ' ἐπικρατέως, μὴ δὴ πυρὸς αἰθομένοιο</p>
        <p><a>16.82</a> νῆας ἐνιπρήσωσι, φίλον δ' ἀπὸ νόστον ἕλωνται.</p>
        <p><a>16.83</a> πείθεο δ' ὥς τοι ἐγὼ μύθου τέλος ἐν φρεσὶ θείω,</p>
        <p><a>16.84</a> ὡς ἄν μοι τιμὴν μεγάλην καὶ κῦδος ἄρηαι</p>
        <p><a>16.85</a> πρὸς πάντων Δαναῶν, ἀτὰρ οἳ περικαλλέα κούρην</p>
        <p><a>16.86</a> ἂψ ἀπονάσσωσιν, ποτὶ δ' ἀγλαὰ δῶρα πόρωσιν.</p>
        <p><a>16.87</a> ἐκ νηῶν ἐλάσας ἰέναι πάλιν: εἰ δέ κεν αὖ τοι</p>
        <p><a>16.88</a> δώῃ κῦδος ἀρέσθαι ἐρίγδουπος πόσις Ἥρης,</p>
        <p><a>16.89</a> μὴ σύ γ' ἄνευθεν ἐμεῖο λιλαίεσθαι πολεμίζειν</p>
        <p><a>16.90</a> Τρωσὶ φιλοπτολέμοισιν: ἀτιμότερον δέ με θήσεις:</p>
        <p><a>16.91</a> μὴ δ' ἐπαγαλλόμενος πολέμῳ καὶ δηϊοτῆτι</p>
        <p><a>16.92</a> Τρῶας ἐναιρόμενος προτὶ Ἴλιον ἡγεμονεύειν,</p>
        <p><a>16.93</a> μή τις ἀπ' Οὐλύμποιο θεῶν αἰειγενετάων</p>
        <p><a>16.94</a> ἐμβήῃ: μάλα τούς γε φιλεῖ ἑκάεργος Ἀπόλλων:</p>
        <p><a>16.95</a> ἀλλὰ πάλιν τρωπᾶσθαι, ἐπὴν φάος ἐν νήεσσι</p>
        <p><a>16.96</a> θήῃς, τοὺς δ' ἔτ' ἐᾶν πεδίον κάτα δηριάασθαι.</p>
        <p><a>16.97</a> αἲ γὰρ Ζεῦ τε πάτερ καὶ Ἀθηναίη καὶ Ἄπολλον</p>
        <p><a>16.98</a> μήτέ τις οὖν Τρώων θάνατον φύγοι ὅσσοι ἔασι,</p>
        <p><a>16.99</a> μήτέ τις Ἀργείων, νῶϊν δ' ἐκδῦμεν ὄλεθρον,</p>
        <p><a>16.100</a> ὄφρ' οἶοι Τροίης ἱερὰ κρήδεμνα λύωμεν.</p>
        <p><a>16.101</a> ὣς οἳ μὲν τοιαῦτα πρὸς ἀλλήλους ἀγόρευον,</p>
        <p><a>16.102</a> Αἴας δ' οὐκ ἔτ' ἔμιμνε: βιάζετο γὰρ βελέεσσι:</p>
        <p><a>16.103</a> δάμνα μιν Ζηνός τε νόος καὶ Τρῶες ἀγαυοὶ</p>
        <p><a>16.104</a> βάλλοντες: δεινὴν δὲ περὶ κροτάφοισι φαεινὴ</p>
        <p><a>16.105</a> πήληξ βαλλομένη καναχὴν ἔχε, βάλλετο δ' αἰεὶ</p>
        <p><a>16.106</a> κὰπ φάλαρ' εὐποίηθ': ὃ δ' ἀριστερὸν ὦμον ἔκαμνεν</p>
        <p><a>16.107</a> ἔμπεδον αἰὲν ἔχων σάκος αἰόλον: οὐδὲ δύναντο</p>
        <p><a>16.108</a> ἀμφ' αὐτῷ πελεμίξαι ἐρείδοντες βελέεσσιν.</p>
        <p><a>16.109</a> αἰεὶ δ' ἀργαλέῳ ἔχετ' ἄσθματι, κὰδ δέ οἱ ἱδρὼς</p>
        <p><a>16.110</a> πάντοθεν ἐκ μελέων πολὺς ἔρρεεν, οὐδέ πῃ εἶχεν</p>
        <p><a>16.111</a> ἀμπνεῦσαι: πάντῃ δὲ κακὸν κακῷ ἐστήρικτο.</p>
        <p><a>16.112</a> ἔσπετε νῦν μοι Μοῦσαι Ὀλύμπια δώματ' ἔχουσαι,</p>
        <p><a>16.113</a> ὅππως δὴ πρῶτον πῦρ ἔμπεσε νηυσὶν Ἀχαιῶν.</p>
        <p><a>16.114</a> Ἕκτωρ Αἴαντος δόρυ μείλινον ἄγχι παραστὰς</p>
        <p><a>16.115</a> πλῆξ' ἄορι μεγάλῳ αἰχμῆς παρὰ καυλὸν ὄπισθεν,</p>
        <p><a>16.116</a> ἀντικρὺ δ' ἀπάραξε: τὸ μὲν Τελαμώνιος Αἴας</p>
        <p><a>16.117</a> πῆλ' αὔτως ἐν χειρὶ κόλον δόρυ, τῆλε δ' ἀπ' αὐτοῦ</p>
        <p><a>16.118</a> αἰχμὴ χαλκείη χαμάδις βόμβησε πεσοῦσα.</p>
        <p><a>16.119</a> γνῶ δ' Αἴας κατὰ θυμὸν ἀμύμονα ῥίγησέν τε</p>
        <p><a>16.120</a> ἔργα θεῶν, ὅ ῥα πάγχυ μάχης ἐπὶ μήδεα κεῖρε</p>
        <p><a>16.121</a> Ζεὺς ὑψιβρεμέτης, Τρώεσσι δὲ βούλετο νίκην:</p>
        <p><a>16.122</a> χάζετο δ' ἐκ βελέων. τοὶ δ' ἔμβαλον ἀκάματον πῦρ</p>
        <p><a>16.123</a> νηῒ θοῇ: τῆς δ' αἶψα κατ' ἀσβέστη κέχυτο φλόξ.</p>
        <p><a>16.124</a> ὣς τὴν μὲν πρυμνὴν πῦρ ἄμφεπεν: αὐτὰρ Ἀχιλλεὺς</p>
        <p><a>16.125</a> μηρὼ πληξάμενος Πατροκλῆα προσέειπεν:</p>
        <p><a>16.126</a> ὄρσεο διογενὲς Πατρόκλεες ἱπποκέλευθε:</p>
        <p><a>16.127</a> λεύσσω δὴ παρὰ νηυσὶ πυρὸς δηΐοιο ἰωήν:</p>
        <p><a>16.128</a> μὴ δὴ νῆας ἕλωσι καὶ οὐκέτι φυκτὰ πέλωνται:</p>
        <p><a>16.129</a> δύσεο τεύχεα θᾶσσον, ἐγὼ δέ κε λαὸν ἀγείρω.</p>
        <p><a>16.130</a> ὣς φάτο, Πάτροκλος δὲ κορύσσετο νώροπι χαλκῷ.</p>
        <p><a>16.131</a> κνημῖδας μὲν πρῶτα περὶ κνήμῃσιν ἔθηκε</p>
        <p><a>16.132</a> καλάς, ἀργυρέοισιν ἐπισφυρίοις ἀραρυίας:</p>
        <p><a>16.133</a> δεύτερον αὖ θώρηκα περὶ στήθεσσιν ἔδυνε</p>
        <p><a>16.134</a> ποικίλον ἀστερόεντα ποδώκεος Αἰακίδαο.</p>
        <p><a>16.135</a> ἀμφὶ δ' ἄρ' ὤμοισιν βάλετο ξίφος ἀργυρόηλον</p>
        <p><a>16.136</a> χάλκεον, αὐτὰρ ἔπειτα σάκος μέγα τε στιβαρόν τε:</p>
        <p><a>16.137</a> κρατὶ δ' ἐπ' ἰφθίμῳ κυνέην εὔτυκτον ἔθηκεν</p>
        <p><a>16.138</a> ἵππουριν: δεινὸν δὲ λόφος καθύπερθεν ἔνευεν.</p>
        <p><a>16.139</a> εἵλετο δ' ἄλκιμα δοῦρε, τά οἱ παλάμηφιν ἀρήρει.</p>
        <p><a>16.140</a> ἔγχος δ' οὐχ ἕλετ' οἶον ἀμύμονος Αἰακίδαο</p>
        <p><a>16.141</a> βριθὺ μέγα στιβαρόν: τὸ μὲν οὐ δύνατ' ἄλλος Ἀχαιῶν</p>
        <p><a>16.142</a> πάλλειν, ἀλλά μιν οἶος ἐπίστατο πῆλαι Ἀχιλλεὺς</p>
        <p><a>16.143</a> Πηλιάδα μελίην, τὴν πατρὶ φίλῳ πόρε Χείρων</p>
        <p><a>16.144</a> Πηλίου ἐκ κορυφῆς, φόνον ἔμμεναι ἡρώεσσιν.</p>
        <p><a>16.145</a> ἵππους δ' Αὐτομέδοντα θοῶς ζευγνῦμεν ἄνωγε,</p>
        <p><a>16.146</a> τὸν μετ' Ἀχιλλῆα ῥηξήνορα τῖε μάλιστα,</p>
        <p><a>16.147</a> πιστότατος δέ οἱ ἔσκε μάχῃ ἔνι μεῖναι ὁμοκλήν.</p>
        <p><a>16.148</a> τῷ δὲ καὶ Αὐτομέδων ὕπαγε ζυγὸν ὠκέας ἵππους</p>
        <p><a>16.149</a> Ξάνθον καὶ Βαλίον, τὼ ἅμα πνοιῇσι πετέσθην,</p>
        <p><a>16.150</a> τοὺς ἔτεκε Ζεφύρῳ ἀνέμῳ Ἅρπυια Ποδάργη</p>
        <p><a>16.151</a> βοσκομένη λειμῶνι παρὰ ῥόον Ὠκεανοῖο.</p>
        <p><a>16.152</a> ἐν δὲ παρηορίῃσιν ἀμύμονα Πήδασον ἵει,</p>
        <p><a>16.153</a> τόν ῥά ποτ' Ἠετίωνος ἑλὼν πόλιν ἤγαγ' Ἀχιλλεύς,</p>
        <p><a>16.154</a> ὃς καὶ θνητὸς ἐὼν ἕπεθ' ἵπποις ἀθανάτοισι.</p>
        <p><a>16.155</a> Μυρμιδόνας δ' ἄρ' ἐποιχόμενος θώρηξεν Ἀχιλλεὺς</p>
        <p><a>16.156</a> πάντας ἀνὰ κλισίας σὺν τεύχεσιν: οἳ δὲ λύκοι ὣς</p>
        <p><a>16.157</a> ὠμοφάγοι, τοῖσίν τε περὶ φρεσὶν ἄσπετος ἀλκή,</p>
        <p><a>16.158</a> οἵ τ' ἔλαφον κεραὸν μέγαν οὔρεσι δῃώσαντες</p>
        <p><a>16.159</a> δάπτουσιν: πᾶσιν δὲ παρήϊον αἵματι φοινόν:</p>
        <p><a>16.160</a> καί τ' ἀγεληδὸν ἴασιν ἀπὸ κρήνης μελανύδρου</p>
        <p><a>16.161</a> λάψοντες γλώσσῃσιν ἀραιῇσιν μέλαν ὕδωρ</p>
        <p><a>16.162</a> ἄκρον ἐρευγόμενοι φόνον αἵματος: ἐν δέ τε θυμὸς</p>
        <p><a>16.163</a> στήθεσιν ἄτρομός ἐστι, περιστένεται δέ τε γαστήρ:</p>
        <p><a>16.164</a> τοῖοι Μυρμιδόνων ἡγήτορες ἠδὲ μέδοντες</p>
        <p><a>16.165</a> ἀμφ' ἀγαθὸν θεράποντα ποδώκεος Αἰακίδαο</p>
        <p><a>16.166</a> ῥώοντ': ἐν δ' ἄρα τοῖσιν ἀρήϊος ἵστατ' Ἀχιλλεύς,</p>
        <p><a>16.167</a> ὀτρύνων ἵππους τε καὶ ἀνέρας ἀσπιδιώτας.</p>
        <p><a>16.168</a> πεντήκοντ' ἦσαν νῆες θοαί, ᾗσιν Ἀχιλλεὺς</p>
        <p><a>16.169</a> ἐς Τροίην ἡγεῖτο Διῒ φίλος: ἐν δὲ ἑκάστῃ</p>
        <p><a>16.170</a> πεντήκοντ' ἔσαν ἄνδρες ἐπὶ κληῗσιν ἑταῖροι:</p>
        <p><a>16.171</a> πέντε δ' ἄρ' ἡγεμόνας ποιήσατο τοῖς ἐπεποίθει</p>
        <p><a>16.172</a> σημαίνειν: αὐτὸς δὲ μέγα κρατέων ἤνασσε.</p>
        <p><a>16.173</a> τῆς μὲν ἰῆς στιχὸς ἦρχε Μενέσθιος αἰολοθώρηξ</p>
        <p><a>16.174</a> υἱὸς Σπερχειοῖο διιπετέος ποταμοῖο:</p>
        <p><a>16.175</a> ὃν τέκε Πηλῆος θυγάτηρ καλὴ Πολυδώρη</p>
        <p><a>16.176</a> Σπερχειῷ ἀκάμαντι γυνὴ θεῷ εὐνηθεῖσα,</p>
        <p><a>16.177</a> αὐτὰρ ἐπίκλησιν Βώρῳ Περιήρεος υἷι,</p>
        <p><a>16.178</a> ὅς ῥ' ἀναφανδὸν ὄπυιε πορὼν ἀπερείσια ἕδνα.</p>
        <p><a>16.179</a> τῆς δ' ἑτέρης Εὔδωρος ἀρήϊος ἡγεμόνευε</p>
        <p><a>16.180</a> παρθένιος, τὸν ἔτικτε χορῷ καλὴ Πολυμήλη</p>
        <p><a>16.181</a> Φύλαντος θυγάτηρ: τῆς δὲ κρατὺς ἀργεϊφόντης</p>
        <p><a>16.182</a> ἠράσατ', ὀφθαλμοῖσιν ἰδὼν μετὰ μελπομένῃσιν</p>
        <p><a>16.183</a> ἐν χορῷ Ἀρτέμιδος χρυσηλακάτου κελαδεινῆς.</p>
        <p><a>16.184</a> αὐτίκα δ' εἰς ὑπερῷ' ἀναβὰς παρελέξατο λάθρῃ</p>
        <p><a>16.185</a> Ἑρμείας ἀκάκητα, πόρεν δέ οἱ ἀγλαὸν υἱὸν</p>
        <p><a>16.186</a> Εὔδωρον πέρι μὲν θείειν ταχὺν ἠδὲ μαχητήν.</p>
        <p><a>16.187</a> αὐτὰρ ἐπεὶ δὴ τόν γε μογοστόκος Εἰλείθυια</p>
        <p><a>16.188</a> ἐξάγαγε πρὸ φόως δὲ καὶ ἠελίου ἴδεν αὐγάς,</p>
        <p><a>16.189</a> τὴν μὲν Ἐχεκλῆος κρατερὸν μένος Ἀκτορίδαο</p>
        <p><a>16.190</a> ἠγάγετο πρὸς δώματ', ἐπεὶ πόρε μυρία ἕδνα,</p>
        <p><a>16.191</a> τὸν δ' ὃ γέρων Φύλας εὖ ἔτρεφεν ἠδ' ἀτίταλλεν</p>
        <p><a>16.192</a> ἀμφαγαπαζόμενος ὡς εἴ θ' ἑὸν υἱὸν ἐόντα.</p>
        <p><a>16.193</a> τῆς δὲ τρίτης Πείσανδρος ἀρήϊος ἡγεμόνευε</p>
        <p><a>16.194</a> Μαιμαλίδης, ὃς πᾶσι μετέπρεπε Μυρμιδόνεσσιν</p>
        <p><a>16.195</a> ἔγχεϊ μάρνασθαι μετὰ Πηλεΐωνος ἑταῖρον.</p>
        <p><a>16.196</a> τῆς δὲ τετάρτης ἦρχε γέρων ἱππηλάτα Φοῖνιξ,</p>
        <p><a>16.197</a> πέμπτης δ' Ἀλκιμέδων Λαέρκεος υἱὸς ἀμύμων.</p>
        <p><a>16.198</a> αὐτὰρ ἐπεὶ δὴ πάντας ἅμ' ἡγεμόνεσσιν Ἀχιλλεὺς</p>
        <p><a>16.199</a> στῆσεν ἐῢ κρίνας, κρατερὸν δ' ἐπὶ μῦθον ἔτελλε:</p>
        <p><a>16.200</a> Μυρμιδόνες μή τίς μοι ἀπειλάων λελαθέσθω,</p>
        <p><a>16.201</a> ἃς ἐπὶ νηυσὶ θοῇσιν ἀπειλεῖτε Τρώεσσι</p>
        <p><a>16.202</a> πάνθ' ὑπὸ μηνιθμόν, καί μ' ᾐτιάασθε ἕκαστος:</p>
        <p><a>16.203</a> σχέτλιε Πηλέος υἱὲ χόλῳ ἄρα σ' ἔτρεφε μήτηρ,</p>
        <p><a>16.204</a> νηλεές, ὃς παρὰ νηυσὶν ἔχεις ἀέκοντας ἑταίρους:</p>
        <p><a>16.205</a> οἴκαδέ περ σὺν νηυσὶ νεώμεθα ποντοπόροισιν</p>
        <p><a>16.206</a> αὖτις, ἐπεί ῥά τοι ὧδε κακὸς χόλος ἔμπεσε θυμῷ.</p>
        <p><a>16.207</a> ταῦτά μ' ἀγειρόμενοι θάμ' ἐβάζετε: νῦν δὲ πέφανται</p>
        <p><a>16.208</a> φυλόπιδος μέγα ἔργον, ἕης τὸ πρίν γ' ἐράασθε.</p>
        <p><a>16.209</a> ἔνθά τις ἄλκιμον ἦτορ ἔχων Τρώεσσι μαχέσθω.</p>
        <p><a>16.210</a> ὣς εἰπὼν ὄτρυνε μένος καὶ θυμὸν ἑκάστου.</p>
        <p><a>16.211</a> μᾶλλον δὲ στίχες ἄρθεν, ἐπεὶ βασιλῆος ἄκουσαν.</p>
        <p><a>16.212</a> ὡς δ' ὅτε τοῖχον ἀνὴρ ἀράρῃ πυκινοῖσι λίθοισι</p>
        <p><a>16.213</a> δώματος ὑψηλοῖο βίας ἀνέμων ἀλεείνων,</p>
        <p><a>16.214</a> ὣς ἄραρον κόρυθές τε καὶ ἀσπίδες ὀμφαλόεσσαι.</p>
        <p><a>16.215</a> ἀσπὶς ἄρ' ἀσπίδ' ἔρειδε, κόρυς κόρυν, ἀνέρα δ' ἀνήρ:</p>
        <p><a>16.216</a> ψαῦον δ' ἱππόκομοι κόρυθες λαμπροῖσι φάλοισι</p>
        <p><a>16.217</a> νευόντων, ὡς πυκνοὶ ἐφέστασαν ἀλλήλοισι.</p>
        <p><a>16.218</a> πάντων δὲ προπάροιθε δύ' ἀνέρε θωρήσσοντο</p>
        <p><a>16.219</a> Πάτροκλός τε καὶ Αὐτομέδων ἕνα θυμὸν ἔχοντες</p>
        <p><a>16.220</a> πρόσθεν Μυρμιδόνων πολεμιζέμεν. αὐτὰρ Ἀχιλλεὺς</p>
        <p><a>16.221</a> βῆ ῥ' ἴμεν ἐς κλισίην, χηλοῦ δ' ἀπὸ πῶμ' ἀνέῳγε</p>
        <p><a>16.222</a> καλῆς δαιδαλέης, τήν οἱ Θέτις ἀργυρόπεζα</p>
        <p><a>16.223</a> θῆκ' ἐπὶ νηὸς ἄγεσθαι ἐῢ πλήσασα χιτώνων</p>
        <p><a>16.224</a> χλαινάων τ' ἀνεμοσκεπέων οὔλων τε ταπήτων.</p>
        <p><a>16.225</a> ἔνθα δέ οἱ δέπας ἔσκε τετυγμένον, οὐδέ τις ἄλλος</p>
        <p><a>16.226</a> οὔτ' ἀνδρῶν πίνεσκεν ἀπ' αὐτοῦ αἴθοπα οἶνον,</p>
        <p><a>16.227</a> οὔτέ τεῳ σπένδεσκε θεῶν, ὅτε μὴ Διὶ πατρί.</p>
        <p><a>16.228</a> τό ῥα τότ' ἐκ χηλοῖο λαβὼν ἐκάθηρε θεείῳ</p>
        <p><a>16.229</a> πρῶτον, ἔπειτα δ' ἔνιψ' ὕδατος καλῇσι ῥοῇσι,</p>
        <p><a>16.230</a> νίψατο δ' αὐτὸς χεῖρας, ἀφύσσατο δ' αἴθοπα οἶνον.</p>
        <p><a>16.231</a> εὔχετ' ἔπειτα στὰς μέσῳ ἕρκεϊ, λεῖβε δὲ οἶνον</p>
        <p><a>16.232</a> οὐρανὸν εἰσανιδών: Δία δ' οὐ λάθε τερπικέραυνον:</p>
        <p><a>16.233</a> Ζεῦ ἄνα Δωδωναῖε Πελασγικὲ τηλόθι ναίων</p>
        <p><a>16.234</a> Δωδώνης μεδέων δυσχειμέρου, ἀμφὶ δὲ Σελλοὶ</p>
        <p><a>16.235</a> σοὶ ναίουσ' ὑποφῆται ἀνιπτόποδες χαμαιεῦναι,</p>
        <p><a>16.236</a> ἠμὲν δή ποτ' ἐμὸν ἔπος ἔκλυες εὐξαμένοιο,</p>
        <p><a>16.237</a> τίμησας μὲν ἐμέ, μέγα δ' ἴψαο λαὸν Ἀχαιῶν,</p>
        <p><a>16.238</a> ἠδ' ἔτι καὶ νῦν μοι τόδ' ἐπικρήηνον ἐέλδωρ:</p>
        <p><a>16.239</a> αὐτὸς μὲν γὰρ ἐγὼ μενέω νηῶν ἐν ἀγῶνι,</p>
        <p><a>16.240</a> ἀλλ' ἕταρον πέμπω πολέσιν μετὰ Μυρμιδόνεσσι</p>
        <p><a>16.241</a> μάρνασθαι: τῷ κῦδος ἅμα πρόες εὐρύοπα Ζεῦ,</p>
        <p><a>16.242</a> θάρσυνον δέ οἱ ἦτορ ἐνὶ φρεσίν, ὄφρα καὶ Ἕκτωρ</p>
        <p><a>16.243</a> εἴσεται ἤ ῥα καὶ οἶος ἐπίστηται πολεμίζειν</p>
        <p><a>16.244</a> ἡμέτερος θεράπων, ἦ οἱ τότε χεῖρες ἄαπτοι</p>
        <p><a>16.245</a> μαίνονθ', ὁππότ' ἐγώ περ ἴω μετὰ μῶλον Ἄρηος.</p>
        <p><a>16.246</a> αὐτὰρ ἐπεί κ' ἀπὸ ναῦφι μάχην ἐνοπήν τε δίηται,</p>
        <p><a>16.247</a> ἀσκηθής μοι ἔπειτα θοὰς ἐπὶ νῆας ἵκοιτο</p>
        <p><a>16.248</a> τεύχεσί τε ξὺν πᾶσι καὶ ἀγχεμάχοις ἑτάροισιν.</p>
        <p><a>16.249</a> ὣς ἔφατ' εὐχόμενος, τοῦ δ' ἔκλυε μητίετα Ζεύς.</p>
        <p><a>16.250</a> τῷ δ' ἕτερον μὲν ἔδωκε πατήρ, ἕτερον δ' ἀνένευσε:</p>
        <p><a>16.251</a> νηῶν μέν οἱ ἀπώσασθαι πόλεμόν τε μάχην τε</p>
        <p><a>16.252</a> δῶκε, σόον δ' ἀνένευσε μάχης ἐξαπονέεσθαι.</p>
        <p><a>16.253</a> ἤτοι ὃ μὲν σπείσας τε καὶ εὐξάμενος Διὶ πατρὶ</p>
        <p><a>16.254</a> ἂψ κλισίην εἰσῆλθε, δέπας δ' ἀπέθηκ' ἐνὶ χηλῷ,</p>
        <p><a>16.255</a> στῆ δὲ πάροιθ' ἐλθὼν κλισίης, ἔτι δ' ἤθελε θυμῷ</p>
        <p><a>16.256</a> εἰσιδέειν Τρώων καὶ Ἀχαιῶν φύλοπιν αἰνήν.</p>
        <p><a>16.257</a> οἳ δ' ἅμα Πατρόκλῳ μεγαλήτορι θωρηχθέντες</p>
        <p><a>16.258</a> ἔστιχον, ὄφρ' ἐν Τρωσὶ μέγα φρονέοντες ὄρουσαν.</p>
        <p><a>16.259</a> αὐτίκα δὲ σφήκεσσιν ἐοικότες ἐξεχέοντο</p>
        <p><a>16.260</a> εἰνοδίοις, οὓς παῖδες ἐριδμαίνωσιν ἔθοντες</p>
        <p><a>16.261</a> αἰεὶ κερτομέοντες ὁδῷ ἔπι οἰκί' ἔχοντας</p>
        <p><a>16.262</a> νηπίαχοι: ξυνὸν δὲ κακὸν πολέεσσι τιθεῖσι.</p>
        <p><a>16.263</a> τοὺς δ' εἴ περ παρά τίς τε κιὼν ἄνθρωπος ὁδίτης</p>
        <p><a>16.264</a> κινήσῃ ἀέκων, οἳ δ' ἄλκιμον ἦτορ ἔχοντες</p>
        <p><a>16.265</a> πρόσσω πᾶς πέτεται καὶ ἀμύνει οἷσι τέκεσσι.</p>
        <p><a>16.266</a> τῶν τότε Μυρμιδόνες κραδίην καὶ θυμὸν ἔχοντες</p>
        <p><a>16.267</a> ἐκ νηῶν ἐχέοντο: βοὴ δ' ἄσβεστος ὀρώρει.</p>
        <p><a>16.268</a> Πάτροκλος δ' ἑτάροισιν ἐκέκλετο μακρὸν ἀΰσας:</p>
        <p><a>16.269</a> Μυρμιδόνες ἕταροι Πηληϊάδεω Ἀχιλῆος</p>
        <p><a>16.270</a> ἀνέρες ἔστε φίλοι, μνήσασθε δὲ θούριδος ἀλκῆς,</p>
        <p><a>16.271</a> ὡς ἂν Πηλεΐδην τιμήσομεν, ὃς μέγ' ἄριστος</p>
        <p><a>16.272</a> Ἀργείων παρὰ νηυσὶ καὶ ἀγχέμαχοι θεράποντες,</p>
        <p><a>16.273</a> γνῷ δὲ καὶ Ἀτρεΐδης εὐρὺ κρείων Ἀγαμέμνων</p>
        <p><a>16.274</a> ἣν ἄτην, ὅ τ' ἄριστον Ἀχαιῶν οὐδὲν ἔτισεν.</p>
        <p><a>16.275</a> ὣς εἰπὼν ὄτρυνε μένος καὶ θυμὸν ἑκάστου,</p>
        <p><a>16.276</a> ἐν δ' ἔπεσον Τρώεσσιν ἀολλέες: ἀμφὶ δὲ νῆες</p>
        <p><a>16.277</a> σμερδαλέον κονάβησαν ἀϋσάντων ὑπ' Ἀχαιῶν.</p>
        <p><a>16.278</a> Τρῶες δ' ὡς εἴδοντο Μενοιτίου ἄλκιμον υἱὸν</p>
        <p><a>16.279</a> αὐτὸν καὶ θεράποντα σὺν ἔντεσι μαρμαίροντας,</p>
        <p><a>16.280</a> πᾶσιν ὀρίνθη θυμός, ἐκίνηθεν δὲ φάλαγγες</p>
        <p><a>16.281</a> ἐλπόμενοι παρὰ ναῦφι ποδώκεα Πηλεΐωνα</p>
        <p><a>16.282</a> μηνιθμὸν μὲν ἀπορρῖψαι, φιλότητα δ' ἑλέσθαι:</p>
        <p><a>16.283</a> πάπτηνεν δὲ ἕκαστος ὅπῃ φύγοι αἰπὺν ὄλεθρον.</p>
        <p><a>16.284</a> Πάτροκλος δὲ πρῶτος ἀκόντισε δουρὶ φαεινῷ</p>
        <p><a>16.285</a> ἀντικρὺ κατὰ μέσσον, ὅθι πλεῖστοι κλονέοντο,</p>
        <p><a>16.286</a> νηῒ πάρα πρυμνῇ μεγαθύμου Πρωτεσιλάου,</p>
        <p><a>16.287</a> καὶ βάλε Πυραίχμην, ὃς Παίονας ἱπποκορυστὰς</p>
        <p><a>16.288</a> ἤγαγεν ἐξ Ἀμυδῶνος ἀπ' Ἀξιοῦ εὐρὺ ῥέοντος:</p>
        <p><a>16.289</a> τὸν βάλε δεξιὸν ὦμον: ὃ δ' ὕπτιος ἐν κονίῃσι</p>
        <p><a>16.290</a> κάππεσεν οἰμώξας, ἕταροι δέ μιν ἀμφεφόβηθεν</p>
        <p><a>16.291</a> Παίονες: ἐν γὰρ Πάτροκλος φόβον ἧκεν ἅπασιν</p>
        <p><a>16.292</a> ἡγεμόνα κτείνας, ὃς ἀριστεύεσκε μάχεσθαι.</p>
        <p><a>16.293</a> ἐκ νηῶν δ' ἔλασεν, κατὰ δ' ἔσβεσεν αἰθόμενον πῦρ.</p>
        <p><a>16.294</a> ἡμιδαὴς δ' ἄρα νηῦς λίπετ' αὐτόθι: τοὶ δὲ φόβηθεν</p>
        <p><a>16.295</a> Τρῶες θεσπεσίῳ ὁμάδῳ: Δαναοὶ δ' ἐπέχυντο</p>
        <p><a>16.296</a> νῆας ἀνὰ γλαφυράς: ὅμαδος δ' ἀλίαστος ἐτύχθη.</p>
        <p><a>16.297</a> ὡς δ' ὅτ' ἀφ' ὑψηλῆς κορυφῆς ὄρεος μεγάλοιο</p>
        <p><a>16.298</a> κινήσῃ πυκινὴν νεφέλην στεροπηγερέτα Ζεύς,</p>
        <p><a>16.299</a> ἔκ τ' ἔφανεν πᾶσαι σκοπιαὶ καὶ πρώονες ἄκροι</p>
        <p><a>16.300</a> καὶ νάπαι, οὐρανόθεν δ' ἄρ' ὑπερράγη ἄσπετος αἰθήρ,</p>
        <p><a>16.301</a> ὣς Δαναοὶ νηῶν μὲν ἀπωσάμενοι δήϊον πῦρ</p>
        <p><a>16.302</a> τυτθὸν ἀνέπνευσαν, πολέμου δ' οὐ γίγνετ' ἐρωή:</p>
        <p><a>16.303</a> οὐ γάρ πώ τι Τρῶες ἀρηϊφίλων ὑπ' Ἀχαιῶν</p>
        <p><a>16.304</a> προτροπάδην φοβέοντο μελαινάων ἀπὸ νηῶν,</p>
        <p><a>16.305</a> ἀλλ' ἔτ' ἄρ' ἀνθίσταντο, νεῶν δ' ὑπόεικον ἀνάγκῃ.</p>
        <p><a>16.306</a> ἔνθα δ' ἀνὴρ ἕλεν ἄνδρα κεδασθείσης ὑσμίνης</p>
        <p><a>16.307</a> ἡγεμόνων. πρῶτος δὲ Μενοιτίου ἄλκιμος υἱὸς</p>
        <p><a>16.308</a> αὐτίκ' ἄρα στρεφθέντος Ἀρηϊλύκου βάλε μηρὸν</p>
        <p><a>16.309</a> ἔγχεϊ ὀξυόεντι, διὰ πρὸ δὲ χαλκὸν ἔλασσε:</p>
        <p><a>16.310</a> ῥῆξεν δ' ὀστέον ἔγχος, ὃ δὲ πρηνὴς ἐπὶ γαίῃ</p>
        <p><a>16.311</a> κάππεσ': ἀτὰρ Μενέλαος ἀρήϊος οὖτα Θόαντα</p>
        <p><a>16.312</a> στέρνον γυμνωθέντα παρ' ἀσπίδα, λῦσε δὲ γυῖα.</p>
        <p><a>16.313</a> Φυλεΐδης δ' Ἄμφικλον ἐφορμηθέντα δοκεύσας</p>
        <p><a>16.314</a> ἔφθη ὀρεξάμενος πρυμνὸν σκέλος, ἔνθα πάχιστος</p>
        <p><a>16.315</a> μυὼν ἀνθρώπου πέλεται: περὶ δ' ἔγχεος αἰχμῇ</p>
        <p><a>16.316</a> νεῦρα διεσχίσθη: τὸν δὲ σκότος ὄσσε κάλυψε.</p>
        <p><a>16.317</a> Νεστορίδαι δ' ὃ μὲν οὔτασ' Ἀτύμνιον ὀξέϊ δουρὶ</p>
        <p><a>16.318</a> Ἀντίλοχος, λαπάρης δὲ διήλασε χάλκεον ἔγχος:</p>
        <p><a>16.319</a> ἤριπε δὲ προπάροιθε. Μάρις δ' αὐτοσχεδὰ δουρὶ</p>
        <p><a>16.320</a> Ἀντιλόχῳ ἐπόρουσε κασιγνήτοιο χολωθεὶς</p>
        <p><a>16.321</a> στὰς πρόσθεν νέκυος: τοῦ δ' ἀντίθεος Θρασυμήδης</p>
        <p><a>16.322</a> ἔφθη ὀρεξάμενος πρὶν οὐτάσαι, οὐδ' ἀφάμαρτεν,</p>
        <p><a>16.323</a> ὦμον ἄφαρ: πρυμνὸν δὲ βραχίονα δουρὸς ἀκωκὴ</p>
        <p><a>16.324</a> δρύψ' ἀπὸ μυώνων, ἀπὸ δ' ὀστέον ἄχρις ἄραξε:</p>
        <p><a>16.325</a> δούπησεν δὲ πεσών, κατὰ δὲ σκότος ὄσσε κάλυψεν.</p>
        <p><a>16.326</a> ὣς τὼ μὲν δοιοῖσι κασιγνήτοισι δαμέντε</p>
        <p><a>16.327</a> βήτην εἰς Ἔρεβος Σαρπηδόνος ἐσθλοὶ ἑταῖροι</p>
        <p><a>16.328</a> υἷες ἀκοντισταὶ Ἀμισωδάρου, ὅς ῥα Χίμαιραν</p>
        <p><a>16.329</a> θρέψεν ἀμαιμακέτην πολέσιν κακὸν ἀνθρώποισιν.</p>
        <p><a>16.330</a> Αἴας δὲ Κλεόβουλον Ὀϊλιάδης ἐπορούσας</p>
        <p><a>16.331</a> ζωὸν ἕλε βλαφθέντα κατὰ κλόνον: ἀλλά οἱ αὖθι</p>
        <p><a>16.332</a> λῦσε μένος πλήξας ξίφει αὐχένα κωπήεντι.</p>
        <p><a>16.333</a> πᾶν δ' ὑπεθερμάνθη ξίφος αἵματι: τὸν δὲ κατ' ὄσσε</p>
        <p><a>16.334</a> ἔλλαβε πορφύρεος θάνατος καὶ μοῖρα κραταιή.</p>
        <p><a>16.335</a> Πηνέλεως δὲ Λύκων τε συνέδραμον: ἔγχεσι μὲν γὰρ</p>
        <p><a>16.336</a> ἤμβροτον ἀλλήλων, μέλεον δ' ἠκόντισαν ἄμφω:</p>
        <p><a>16.337</a> τὼ δ' αὖτις ξιφέεσσι συνέδραμον. ἔνθα Λύκων μὲν</p>
        <p><a>16.338</a> ἱπποκόμου κόρυθος φάλον ἤλασεν, ἀμφὶ δὲ καυλὸν</p>
        <p><a>16.339</a> φάσγανον ἐρραίσθη: ὃ δ' ὑπ' οὔατος αὐχένα θεῖνε</p>
        <p><a>16.340</a> Πηνέλεως, πᾶν δ' εἴσω ἔδυ ξίφος, ἔσχεθε δ' οἶον</p>
        <p><a>16.341</a> δέρμα, παρηέρθη δὲ κάρη, ὑπέλυντο δὲ γυῖα.</p>
        <p><a>16.342</a> Μηριόνης δ' Ἀκάμαντα κιχεὶς ποσὶ καρπαλίμοισι</p>
        <p><a>16.343</a> νύξ' ἵππων ἐπιβησόμενον κατὰ δεξιὸν ὦμον:</p>
        <p><a>16.344</a> ἤριπε δ' ἐξ ὀχέων, κατὰ δ' ὀφθαλμῶν κέχυτ' ἀχλύς.</p>
        <p><a>16.345</a> Ἰδομενεὺς δ' Ἐρύμαντα κατὰ στόμα νηλέϊ χαλκῷ</p>
        <p><a>16.346</a> νύξε: τὸ δ' ἀντικρὺ δόρυ χάλκεον ἐξεπέρησε</p>
        <p><a>16.347</a> νέρθεν ὑπ' ἐγκεφάλοιο, κέασσε δ' ἄρ' ὀστέα λευκά:</p>
        <p><a>16.348</a> ἐκ δ' ἐτίναχθεν ὀδόντες, ἐνέπλησθεν δέ οἱ ἄμφω</p>
        <p><a>16.349</a> αἵματος ὀφθαλμοί: τὸ δ' ἀνὰ στόμα καὶ κατὰ ῥῖνας</p>
        <p><a>16.350</a> πρῆσε χανών: θανάτου δὲ μέλαν νέφος ἀμφεκάλυψεν.</p>
        <p><a>16.351</a> οὗτοι ἄρ' ἡγεμόνες Δαναῶν ἕλον ἄνδρα ἕκαστος.</p>
        <p><a>16.352</a> ὡς δὲ λύκοι ἄρνεσσιν ἐπέχραον ἢ ἐρίφοισι</p>
        <p><a>16.353</a> σίνται ὑπ' ἐκ μήλων αἱρεύμενοι, αἵ τ' ἐν ὄρεσσι</p>
        <p><a>16.354</a> ποιμένος ἀφραδίῃσι διέτμαγεν: οἳ δὲ ἰδόντες</p>
        <p><a>16.355</a> αἶψα διαρπάζουσιν ἀνάλκιδα θυμὸν ἐχούσας:</p>
        <p><a>16.356</a> ὣς Δαναοὶ Τρώεσσιν ἐπέχραον: οἳ δὲ φόβοιο</p>
        <p><a>16.357</a> δυσκελάδου μνήσαντο, λάθοντο δὲ θούριδος ἀλκῆς.</p>
        <p><a>16.358</a> Αἴας δ' ὃ μέγας αἰὲν ἐφ' Ἕκτορι χαλκοκορυστῇ</p>
        <p><a>16.359</a> ἵετ' ἀκοντίσσαι: ὃ δὲ ἰδρείῃ πολέμοιο</p>
        <p><a>16.360</a> ἀσπίδι ταυρείῃ κεκαλυμμένος εὐρέας ὤμους</p>
        <p><a>16.361</a> σκέπτετ' ὀϊστῶν τε ῥοῖζον καὶ δοῦπον ἀκόντων.</p>
        <p><a>16.362</a> ἦ μὲν δὴ γίγνωσκε μάχης ἑτεραλκέα νίκην:</p>
        <p><a>16.363</a> ἀλλὰ καὶ ὧς ἀνέμιμνε, σάω δ' ἐρίηρας ἑταίρους.</p>
        <p><a>16.364</a> ὡς δ' ὅτ' ἀπ' Οὐλύμπου νέφος ἔρχεται οὐρανὸν εἴσω</p>
        <p><a>16.365</a> αἰθέρος ἐκ δίης, ὅτε τε Ζεὺς λαίλαπα τείνῃ,</p>
        <p><a>16.366</a> ὣς τῶν ἐκ νηῶν γένετο ἰαχή τε φόβος τε,</p>
        <p><a>16.367</a> οὐδὲ κατὰ μοῖραν πέραον πάλιν. Ἕκτορα δ' ἵπποι</p>
        <p><a>16.368</a> ἔκφερον ὠκύποδες σὺν τεύχεσι, λεῖπε δὲ λαὸν</p>
        <p><a>16.369</a> Τρωϊκόν, οὓς ἀέκοντας ὀρυκτὴ τάφρος ἔρυκε.</p>
        <p><a>16.370</a> πολλοὶ δ' ἐν τάφρῳ ἐρυσάρματες ὠκέες ἵπποι</p>
        <p><a>16.371</a> ἄξαντ' ἐν πρώτῳ ῥυμῷ λίπον ἅρματ' ἀνάκτων,</p>
        <p><a>16.372</a> Πάτροκλος δ' ἕπετο σφεδανὸν Δαναοῖσι κελεύων</p>
        <p><a>16.373</a> Τρωσὶ κακὰ φρονέων: οἳ δὲ ἰαχῇ τε φόβῳ τε</p>
        <p><a>16.374</a> πάσας πλῆσαν ὁδούς, ἐπεὶ ἂρ τμάγεν: ὕψι δ' ἀέλλη</p>
        <p><a>16.375</a> σκίδναθ' ὑπὸ νεφέων, τανύοντο δὲ μώνυχες ἵπποι</p>
        <p><a>16.376</a> ἄψορρον προτὶ ἄστυ νεῶν ἄπο καὶ κλισιάων.</p>
        <p><a>16.377</a> Πάτροκλος δ' ᾗ πλεῖστον ὀρινόμενον ἴδε λαόν,</p>
        <p><a>16.378</a> τῇ ῥ' ἔχ' ὁμοκλήσας: ὑπὸ δ' ἄξοσι φῶτες ἔπιπτον</p>
        <p><a>16.379</a> πρηνέες ἐξ ὀχέων, δίφροι δ' ἀνακυμβαλίαζον.</p>
        <p><a>16.380</a> ἀντικρὺ δ' ἄρα τάφρον ὑπέρθορον ὠκέες ἵπποι</p>
        <p><a>16.381</a> ἄμβροτοι, οὓς Πηλῆϊ θεοὶ δόσαν ἀγλαὰ δῶρα,</p>
        <p><a>16.382</a> πρόσσω ἱέμενοι, ἐπὶ δ' Ἕκτορι κέκλετο θυμός:</p>
        <p><a>16.383</a> ἵετο γὰρ βαλέειν: τὸν δ' ἔκφερον ὠκέες ἵπποι.</p>
        <p><a>16.384</a> ὡς δ' ὑπὸ λαίλαπι πᾶσα κελαινὴ βέβριθε χθὼν</p>
        <p><a>16.385</a> ἤματ' ὀπωρινῷ, ὅτε λαβρότατον χέει ὕδωρ</p>
        <p><a>16.386</a> Ζεύς, ὅτε δή ῥ' ἄνδρεσσι κοτεσσάμενος χαλεπήνῃ,</p>
        <p><a>16.387</a> οἳ βίῃ εἰν ἀγορῇ σκολιὰς κρίνωσι θέμιστας,</p>
        <p><a>16.388</a> ἐκ δὲ δίκην ἐλάσωσι θεῶν ὄπιν οὐκ ἀλέγοντες:</p>
        <p><a>16.389</a> τῶν δέ τε πάντες μὲν ποταμοὶ πλήθουσι ῥέοντες,</p>
        <p><a>16.390</a> πολλὰς δὲ κλιτῦς τότ' ἀποτμήγουσι χαράδραι,</p>
        <p><a>16.391</a> ἐς δ' ἅλα πορφυρέην μεγάλα στενάχουσι ῥέουσαι</p>
        <p><a>16.392</a> ἐξ ὀρέων ἐπικάρ, μινύθει δέ τε ἔργ' ἀνθρώπων:</p>
        <p><a>16.393</a> ὣς ἵπποι Τρῳαὶ μεγάλα στενάχοντο θέουσαι.</p>
        <p><a>16.394</a> Πάτροκλος δ' ἐπεὶ οὖν πρώτας ἐπέκερσε φάλαγγας,</p>
        <p><a>16.395</a> ἂψ ἐπὶ νῆας ἔεργε παλιμπετές, οὐδὲ πόληος</p>
        <p><a>16.396</a> εἴα ἱεμένους ἐπιβαινέμεν, ἀλλὰ μεσηγὺ</p>
        <p><a>16.397</a> νηῶν καὶ ποταμοῦ καὶ τείχεος ὑψηλοῖο</p>
        <p><a>16.398</a> κτεῖνε μεταΐσσων, πολέων δ' ἀπετίνυτο ποινήν.</p>
        <p><a>16.399</a> ἔνθ' ἤτοι Πρόνοον πρῶτον βάλε δουρὶ φαεινῷ</p>
        <p><a>16.400</a> στέρνον γυμνωθέντα παρ' ἀσπίδα, λῦσε δὲ γυῖα:</p>
        <p><a>16.401</a> δούπησεν δὲ πεσών: ὃ δὲ Θέστορα Ἤνοπος υἱὸν</p>
        <p><a>16.402</a> δεύτερον ὁρμηθείς: ὃ μὲν εὐξέστῳ ἐνὶ δίφρῳ</p>
        <p><a>16.403</a> ἧστο ἀλείς: ἐκ γὰρ πλήγη φρένας, ἐκ δ' ἄρα χειρῶν</p>
        <p><a>16.404</a> ἡνία ἠΐχθησαν: ὃ δ' ἔγχεϊ νύξε παραστὰς</p>
        <p><a>16.405</a> γναθμὸν δεξιτερόν, διὰ δ' αὐτοῦ πεῖρεν ὀδόντων,</p>
        <p><a>16.406</a> ἕλκε δὲ δουρὸς ἑλὼν ὑπὲρ ἄντυγος, ὡς ὅτε τις φὼς</p>
        <p><a>16.407</a> πέτρῃ ἔπι προβλῆτι καθήμενος ἱερὸν ἰχθὺν</p>
        <p><a>16.408</a> ἐκ πόντοιο θύραζε λίνῳ καὶ ἤνοπι χαλκῷ:</p>
        <p><a>16.409</a> ὣς ἕλκ' ἐκ δίφροιο κεχηνότα δουρὶ φαεινῷ,</p>
        <p><a>16.410</a> κὰδ δ' ἄρ' ἐπὶ στόμ' ἔωσε: πεσόντα δέ μιν λίπε θυμός.</p>
        <p><a>16.411</a> αὐτὰρ ἔπειτ' Ἐρύλαον ἐπεσσύμενον βάλε πέτρῳ</p>
        <p><a>16.412</a> μέσσην κὰκ κεφαλήν: ἣ δ' ἄνδιχα πᾶσα κεάσθη</p>
        <p><a>16.413</a> ἐν κόρυθι βριαρῇ: ὃ δ' ἄρα πρηνὴς ἐπὶ γαίῃ</p>
        <p><a>16.414</a> κάππεσεν, ἀμφὶ δέ μιν θάνατος χύτο θυμοραϊστής.</p>
        <p><a>16.415</a> αὐτὰρ ἔπειτ' Ἐρύμαντα καὶ Ἀμφοτερὸν καὶ Ἐπάλτην</p>
        <p><a>16.416</a> Τληπόλεμόν τε Δαμαστορίδην Ἐχίον τε Πύριν τε</p>
        <p><a>16.417</a> Ἰφέα τ' Εὔιππόν τε καὶ Ἀργεάδην Πολύμηλον</p>
        <p><a>16.418</a> πάντας ἐπασσυτέρους πέλασε χθονὶ πουλυβοτείρῃ.</p>
        <p><a>16.419</a> Σαρπηδὼν δ' ὡς οὖν ἴδ' ἀμιτροχίτωνας ἑταίρους</p>
        <p><a>16.420</a> χέρσ' ὕπο Πατρόκλοιο Μενοιτιάδαο δαμέντας,</p>
        <p><a>16.421</a> κέκλετ' ἄρ' ἀντιθέοισι καθαπτόμενος Λυκίοισιν:</p>
        <p><a>16.422</a> αἰδὼς ὦ Λύκιοι: πόσε φεύγετε; νῦν θοοὶ ἔστε.</p>
        <p><a>16.423</a> ἀντήσω γὰρ ἐγὼ τοῦδ' ἀνέρος, ὄφρα δαείω</p>
        <p><a>16.424</a> ὅς τις ὅδε κρατέει καὶ δὴ κακὰ πολλὰ ἔοργε</p>
        <p><a>16.425</a> Τρῶας, ἐπεὶ πολλῶν τε καὶ ἐσθλῶν γούνατ' ἔλυσεν.</p>
        <p><a>16.426</a> ἦ ῥα, καὶ ἐξ ὀχέων σὺν τεύχεσιν ἆλτο χαμᾶζε.</p>
        <p><a>16.427</a> Πάτροκλος δ' ἑτέρωθεν ἐπεὶ ἴδεν ἔκθορε δίφρου.</p>
        <p><a>16.428</a> οἳ δ' ὥς τ' αἰγυπιοὶ γαμψώνυχες ἀγκυλοχεῖλαι</p>
        <p><a>16.429</a> πέτρῃ ἐφ' ὑψηλῇ μεγάλα κλάζοντε μάχωνται,</p>
        <p><a>16.430</a> ὣς οἳ κεκλήγοντες ἐπ' ἀλλήλοισιν ὄρουσαν.</p>
        <p><a>16.431</a> τοὺς δὲ ἰδὼν ἐλέησε Κρόνου πάϊς ἀγκυλομήτεω,</p>
        <p><a>16.432</a> Ἥρην δὲ προσέειπε κασιγνήτην ἄλοχόν τε:</p>
        <p><a>16.433</a> ὤ μοι ἐγών, ὅ τέ μοι Σαρπηδόνα φίλτατον ἀνδρῶν</p>
        <p><a>16.434</a> μοῖρ' ὑπὸ Πατρόκλοιο Μενοιτιάδαο δαμῆναι.</p>
        <p><a>16.435</a> διχθὰ δέ μοι κραδίη μέμονε φρεσὶν ὁρμαίνοντι,</p>
        <p><a>16.436</a> ἤ μιν ζωὸν ἐόντα μάχης ἄπο δακρυοέσσης</p>
        <p><a>16.437</a> θείω ἀναρπάξας Λυκίης ἐν πίονι δήμῳ,</p>
        <p><a>16.438</a> ἦ ἤδη ὑπὸ χερσὶ Μενοιτιάδαο δαμάσσω.</p>
        <p><a>16.439</a> τὸν δ' ἠμείβετ' ἔπειτα βοῶπις πότνια Ἥρη:</p>
        <p><a>16.440</a> αἰνότατε Κρονίδη ποῖον τὸν μῦθον ἔειπες.</p>
        <p><a>16.441</a> ἄνδρα θνητὸν ἐόντα πάλαι πεπρωμένον αἴσῃ</p>
        <p><a>16.442</a> ἂψ ἐθέλεις θανάτοιο δυσηχέος ἐξαναλῦσαι;</p>
        <p><a>16.443</a> ἔρδ': ἀτὰρ οὔ τοι πάντες ἐπαινέομεν θεοὶ ἄλλοι.</p>
        <p><a>16.444</a> ἄλλο δέ τοι ἐρέω, σὺ δ' ἐνὶ φρεσὶ βάλλεο σῇσιν:</p>
        <p><a>16.445</a> αἴ κε ζὼν πέμψῃς Σαρπηδόνα ὃν δὲ δόμον δέ,</p>
        <p><a>16.446</a> φράζεο μή τις ἔπειτα θεῶν ἐθέλῃσι καὶ ἄλλος</p>
        <p><a>16.447</a> πέμπειν ὃν φίλον υἱὸν ἀπὸ κρατερῆς ὑσμίνης:</p>
        <p><a>16.448</a> πολλοὶ γὰρ περὶ ἄστυ μέγα Πριάμοιο μάχονται</p>
        <p><a>16.449</a> υἱέες ἀθανάτων, τοῖσιν κότον αἰνὸν ἐνήσεις.</p>
        <p><a>16.450</a> ἀλλ' εἴ τοι φίλος ἐστί, τεὸν δ' ὀλοφύρεται ἦτορ,</p>
        <p><a>16.451</a> ἤτοι μέν μιν ἔασον ἐνὶ κρατερῇ ὑσμίνῃ</p>
        <p><a>16.452</a> χέρσ' ὕπο Πατρόκλοιο Μενοιτιάδαο δαμῆναι:</p>
        <p><a>16.453</a> αὐτὰρ ἐπὴν δὴ τόν γε λίπῃ ψυχή τε καὶ αἰών,</p>
        <p><a>16.454</a> πέμπειν μιν θάνατόν τε φέρειν καὶ νήδυμον ὕπνον</p>
        <p><a>16.455</a> εἰς ὅ κε δὴ Λυκίης εὐρείης δῆμον ἵκωνται,</p>
        <p><a>16.456</a> ἔνθά ἑ ταρχύσουσι κασίγνητοί τε ἔται τε</p>
        <p><a>16.457</a> τύμβῳ τε στήλῃ τε: τὸ γὰρ γέρας ἐστὶ θανόντων.</p>
        <p><a>16.458</a> ὣς ἔφατ', οὐδ' ἀπίθησε πατὴρ ἀνδρῶν τε θεῶν τε:</p>
        <p><a>16.459</a> αἱματοέσσας δὲ ψιάδας κατέχευεν ἔραζε</p>
        <p><a>16.460</a> παῖδα φίλον τιμῶν, τόν οἱ Πάτροκλος ἔμελλε</p>
        <p><a>16.461</a> φθίσειν ἐν Τροίῃ ἐριβώλακι τηλόθι πάτρης.</p>
        <p><a>16.462</a> οἳ δ' ὅτε δὴ σχεδὸν ἦσαν ἐπ' ἀλλήλοισιν ἰόντες,</p>
        <p><a>16.463</a> ἔνθ' ἤτοι Πάτροκλος ἀγακλειτὸν Θρασύμηλον,</p>
        <p><a>16.464</a> ὅς ῥ' ἠῢς θεράπων Σαρπηδόνος ἦεν ἄνακτος,</p>
        <p><a>16.465</a> τὸν βάλε νείαιραν κατὰ γαστέρα, λῦσε δὲ γυῖα.</p>
        <p><a>16.466</a> Σαρπηδὼν δ' αὐτοῦ μὲν ἀπήμβροτε δουρὶ φαεινῷ</p>
        <p><a>16.467</a> δεύτερον ὁρμηθείς, ὃ δὲ Πήδασον οὔτασεν ἵππον</p>
        <p><a>16.468</a> ἔγχεϊ δεξιὸν ὦμον: ὃ δ' ἔβραχε θυμὸν ἀΐσθων,</p>
        <p><a>16.469</a> κὰδ δ' ἔπεσ' ἐν κονίῃσι μακών, ἀπὸ δ' ἔπτατο θυμός.</p>
        <p><a>16.470</a> τὼ δὲ διαστήτην, κρίκε δὲ ζυγόν, ἡνία δέ σφι</p>
        <p><a>16.471</a> σύγχυτ', ἐπεὶ δὴ κεῖτο παρήορος ἐν κονίῃσι.</p>
        <p><a>16.472</a> τοῖο μὲν Αὐτομέδων δουρικλυτὸς εὕρετο τέκμωρ:</p>
        <p><a>16.473</a> σπασσάμενος τανύηκες ἄορ παχέος παρὰ μηροῦ</p>
        <p><a>16.474</a> ἀΐξας ἀπέκοψε παρήορον οὐδ' ἐμάτησε:</p>
        <p><a>16.475</a> τὼ δ' ἰθυνθήτην, ἐν δὲ ῥυτῆρσι τάνυσθεν:</p>
        <p><a>16.476</a> τὼ δ' αὖτις συνίτην ἔριδος πέρι θυμοβόροιο.</p>
        <p><a>16.477</a> ἔνθ' αὖ Σαρπηδὼν μὲν ἀπήμβροτε δουρὶ φαεινῷ,</p>
        <p><a>16.478</a> Πατρόκλου δ' ὑπὲρ ὦμον ἀριστερὸν ἤλυθ' ἀκωκὴ</p>
        <p><a>16.479</a> ἔγχεος, οὐδ' ἔβαλ' αὐτόν: ὃ δ' ὕστερος ὄρνυτο χαλκῷ</p>
        <p><a>16.480</a> Πάτροκλος: τοῦ δ' οὐχ ἅλιον βέλος ἔκφυγε χειρός,</p>
        <p><a>16.481</a> ἀλλ' ἔβαλ' ἔνθ' ἄρα τε φρένες ἔρχαται ἀμφ' ἁδινὸν κῆρ.</p>
        <p><a>16.482</a> ἤριπε δ' ὡς ὅτε τις δρῦς ἤριπεν ἢ ἀχερωῒς</p>
        <p><a>16.483</a> ἠὲ πίτυς βλωθρή, τήν τ' οὔρεσι τέκτονες ἄνδρες</p>
        <p><a>16.484</a> ἐξέταμον πελέκεσσι νεήκεσι νήϊον εἶναι:</p>
        <p><a>16.485</a> ὣς ὃ πρόσθ' ἵππων καὶ δίφρου κεῖτο τανυσθεὶς</p>
        <p><a>16.486</a> βεβρυχὼς κόνιος δεδραγμένος αἱματοέσσης.</p>
        <p><a>16.487</a> ἠΰτε ταῦρον ἔπεφνε λέων ἀγέληφι μετελθὼν</p>
        <p><a>16.488</a> αἴθωνα μεγάθυμον ἐν εἰλιπόδεσσι βόεσσι,</p>
        <p><a>16.489</a> ὤλετό τε στενάχων ὑπὸ γαμφηλῇσι λέοντος,</p>
        <p><a>16.490</a> ὣς ὑπὸ Πατρόκλῳ Λυκίων ἀγὸς ἀσπιστάων</p>
        <p><a>16.491</a> κτεινόμενος μενέαινε, φίλον δ' ὀνόμηνεν ἑταῖρον:</p>
        <p><a>16.492</a> Γλαῦκε πέπον πολεμιστὰ μετ' ἀνδράσι νῦν σε μάλα χρὴ</p>
        <p><a>16.493</a> αἰχμητήν τ' ἔμεναι καὶ θαρσαλέον πολεμιστήν:</p>
        <p><a>16.494</a> νῦν τοι ἐελδέσθω πόλεμος κακός, εἰ θοός ἐσσι.</p>
        <p><a>16.495</a> πρῶτα μὲν ὄτρυνον Λυκίων ἡγήτορας ἄνδρας</p>
        <p><a>16.496</a> πάντῃ ἐποιχόμενος Σαρπηδόνος ἀμφιμάχεσθαι:</p>
        <p><a>16.497</a> αὐτὰρ ἔπειτα καὶ αὐτὸς ἐμεῦ πέρι μάρναο χαλκῷ.</p>
        <p><a>16.498</a> σοὶ γὰρ ἐγὼ καὶ ἔπειτα κατηφείη καὶ ὄνειδος</p>
        <p><a>16.499</a> ἔσσομαι ἤματα πάντα διαμπερές, εἴ κέ μ' Ἀχαιοὶ</p>
        <p><a>16.500</a> τεύχεα συλήσωσι νεῶν ἐν ἀγῶνι πεσόντα.</p>
        <p><a>16.501</a> ἀλλ' ἔχεο κρατερῶς, ὄτρυνε δὲ λαὸν ἅπαντα.</p>
        <p><a>16.502</a> ὣς ἄρα μιν εἰπόντα τέλος θανάτοιο κάλυψεν</p>
        <p><a>16.503</a> ὀφθαλμοὺς ῥῖνάς θ': ὃ δὲ λὰξ ἐν στήθεσι βαίνων</p>
        <p><a>16.504</a> ἐκ χροὸς ἕλκε δόρυ, προτὶ δὲ φρένες αὐτῷ ἕποντο:</p>
        <p><a>16.505</a> τοῖο δ' ἅμα ψυχήν τε καὶ ἔγχεος ἐξέρυσ' αἰχμήν.</p>
        <p><a>16.506</a> Μυρμιδόνες δ' αὐτοῦ σχέθον ἵππους φυσιόωντας</p>
        <p><a>16.507</a> ἱεμένους φοβέεσθαι, ἐπεὶ λίπον ἅρματ' ἀνάκτων.</p>
        <p><a>16.508</a> Γλαύκῳ δ' αἰνὸν ἄχος γένετο φθογγῆς ἀΐοντι:</p>
        <p><a>16.509</a> ὠρίνθη δέ οἱ ἦτορ ὅ τ' οὐ δύνατο προσαμῦναι.</p>
        <p><a>16.510</a> χειρὶ δ' ἑλὼν ἐπίεζε βραχίονα: τεῖρε γὰρ αὐτὸν</p>
        <p><a>16.511</a> ἕλκος, ὃ δή μιν Τεῦκρος ἐπεσσύμενον βάλεν ἰῷ</p>
        <p><a>16.512</a> τείχεος ὑψηλοῖο, ἀρὴν ἑτάροισιν ἀμύνων.</p>
        <p><a>16.513</a> εὐχόμενος δ' ἄρα εἶπεν ἑκηβόλῳ Ἀπόλλωνι:</p>
        <p><a>16.514</a> κλῦθι ἄναξ ὅς που Λυκίης ἐν πίονι δήμῳ</p>
        <p><a>16.515</a> εἲς ἢ ἐνὶ Τροίῃ: δύνασαι δὲ σὺ πάντοσ' ἀκούειν</p>
        <p><a>16.516</a> ἀνέρι κηδομένῳ, ὡς νῦν ἐμὲ κῆδος ἱκάνει.</p>
        <p><a>16.517</a> ἕλκος μὲν γὰρ ἔχω τόδε καρτερόν, ἀμφὶ δέ μοι χεὶρ</p>
        <p><a>16.518</a> ὀξείῃς ὀδύνῃσιν ἐλήλαται, οὐδέ μοι αἷμα</p>
        <p><a>16.519</a> τερσῆναι δύναται, βαρύθει δέ μοι ὦμος ὑπ' αὐτοῦ:</p>
        <p><a>16.520</a> ἔγχος δ' οὐ δύναμαι σχεῖν ἔμπεδον, οὐδὲ μάχεσθαι</p>
        <p><a>16.521</a> ἐλθὼν δυσμενέεσσιν. ἀνὴρ δ' ὤριστος ὄλωλε</p>
        <p><a>16.522</a> Σαρπηδὼν Διὸς υἱός: ὃ δ' οὐ οὗ παιδὸς ἀμύνει.</p>
        <p><a>16.523</a> ἀλλὰ σύ πέρ μοι ἄναξ τόδε καρτερὸν ἕλκος ἄκεσσαι,</p>
        <p><a>16.524</a> κοίμησον δ' ὀδύνας, δὸς δὲ κράτος, ὄφρ' ἑτάροισι</p>
        <p><a>16.525</a> κεκλόμενος Λυκίοισιν ἐποτρύνω πολεμίζειν,</p>
        <p><a>16.526</a> αὐτός τ' ἀμφὶ νέκυι κατατεθνηῶτι μάχωμαι.</p>
        <p><a>16.527</a> ὣς ἔφατ' εὐχόμενος, τοῦ δ' ἔκλυε Φοῖβος Ἀπόλλων.</p>
        <p><a>16.528</a> αὐτίκα παῦσ' ὀδύνας ἀπὸ δ' ἕλκεος ἀργαλέοιο</p>
        <p><a>16.529</a> αἷμα μέλαν τέρσηνε, μένος δέ οἱ ἔμβαλε θυμῷ.</p>
        <p><a>16.530</a> Γλαῦκος δ' ἔγνω ᾗσιν ἐνὶ φρεσὶ γήθησέν τε</p>
        <p><a>16.531</a> ὅττί οἱ ὦκ' ἤκουσε μέγας θεὸς εὐξαμένοιο.</p>
        <p><a>16.532</a> πρῶτα μὲν ὄτρυνεν Λυκίων ἡγήτορας ἄνδρας</p>
        <p><a>16.533</a> πάντῃ ἐποιχόμενος Σαρπηδόνος ἀμφιμάχεσθαι:</p>
        <p><a>16.534</a> αὐτὰρ ἔπειτα μετὰ Τρῶας κίε μακρὰ βιβάσθων</p>
        <p><a>16.535</a> Πουλυδάμαντ' ἔπι Πανθοΐδην καὶ Ἀγήνορα δῖον,</p>
        <p><a>16.536</a> βῆ δὲ μετ' Αἰνείαν τε καὶ Ἕκτορα χαλκοκορυστήν,</p>
        <p><a>16.537</a> ἀγχοῦ δ' ἱστάμενος ἔπεα πτερόεντα προσηύδα:</p>
        <p><a>16.538</a> Ἕκτορ νῦν δὴ πάγχυ λελασμένος εἰς ἐπικούρων,</p>
        <p><a>16.539</a> οἳ σέθεν εἵνεκα τῆλε φίλων καὶ πατρίδος αἴης</p>
        <p><a>16.540</a> θυμὸν ἀποφθινύθουσι: σὺ δ' οὐκ ἐθέλεις ἐπαμύνειν.</p>
        <p><a>16.541</a> κεῖται Σαρπηδὼν Λυκίων ἀγὸς ἀσπιστάων,</p>
        <p><a>16.542</a> ὃς Λυκίην εἴρυτο δίκῃσί τε καὶ σθένεϊ ᾧ:</p>
        <p><a>16.543</a> τὸν δ' ὑπὸ Πατρόκλῳ δάμασ' ἔγχεϊ χάλκεος Ἄρης.</p>
        <p><a>16.544</a> ἀλλὰ φίλοι πάρστητε, νεμεσσήθητε δὲ θυμῷ,</p>
        <p><a>16.545</a> μὴ ἀπὸ τεύχε' ἕλωνται, ἀεικίσσωσι δὲ νεκρὸν</p>
        <p><a>16.546</a> Μυρμιδόνες, Δαναῶν κεχολωμένοι ὅσσοι ὄλοντο,</p>
        <p><a>16.547</a> τοὺς ἐπὶ νηυσὶ θοῇσιν ἐπέφνομεν ἐγχείῃσιν.</p>
        <p><a>16.548</a> ὣς ἔφατο, Τρῶας δὲ κατὰ κρῆθεν λάβε πένθος</p>
        <p><a>16.549</a> ἄσχετον, οὐκ ἐπιεικτόν, ἐπεί σφισιν ἕρμα πόληος</p>
        <p><a>16.550</a> ἔσκε καὶ ἀλλοδαπός περ ἐών: πολέες γὰρ ἅμ' αὐτῷ</p>
        <p><a>16.551</a> λαοὶ ἕποντ', ἐν δ' αὐτὸς ἀριστεύεσκε μάχεσθαι:</p>
        <p><a>16.552</a> βὰν δ' ἰθὺς Δαναῶν λελιημένοι: ἦρχε δ' ἄρά σφιν</p>
        <p><a>16.553</a> Ἕκτωρ χωόμενος Σαρπηδόνος. αὐτὰρ Ἀχαιοὺς</p>
        <p><a>16.554</a> ὦρσε Μενοιτιάδεω Πατροκλῆος λάσιον κῆρ:</p>
        <p><a>16.555</a> Αἴαντε πρώτω προσέφη μεμαῶτε καὶ αὐτώ:</p>
        <p><a>16.556</a> Αἴαντε νῦν σφῶϊν ἀμύνεσθαι φίλον ἔστω,</p>
        <p><a>16.557</a> οἷοί περ πάρος ἦτε μετ' ἀνδράσιν ἢ καὶ ἀρείους.</p>
        <p><a>16.558</a> κεῖται ἀνὴρ ὃς πρῶτος ἐσήλατο τεῖχος Ἀχαιῶν</p>
        <p><a>16.559</a> Σαρπηδών: ἀλλ' εἴ μιν ἀεικισσαίμεθ' ἑλόντες,</p>
        <p><a>16.560</a> τεύχεά τ' ὤμοιιν ἀφελοίμεθα, καί τιν' ἑταίρων</p>
        <p><a>16.561</a> αὐτοῦ ἀμυνομένων δαμασαίμεθα νηλέϊ χαλκῷ.</p>
        <p><a>16.562</a> ὣς ἔφαθ', οἳ δὲ καὶ αὐτοὶ ἀλέξασθαι μενέαινον.</p>
        <p><a>16.563</a> οἳ δ' ἐπεὶ ἀμφοτέρωθεν ἐκαρτύναντο φάλαγγας</p>
        <p><a>16.564</a> Τρῶες καὶ Λύκιοι καὶ Μυρμιδόνες καὶ Ἀχαιοί,</p>
        <p><a>16.565</a> σύμβαλον ἀμφὶ νέκυι κατατεθνηῶτι μάχεσθαι</p>
        <p><a>16.566</a> δεινὸν ἀΰσαντες: μέγα δ' ἔβραχε τεύχεα φωτῶν.</p>
        <p><a>16.567</a> Ζεὺς δ' ἐπὶ νύκτ' ὀλοὴν τάνυσε κρατερῇ ὑσμίνῃ,</p>
        <p><a>16.568</a> ὄφρα φίλῳ περὶ παιδὶ μάχης ὀλοὸς πόνος εἴη.</p>
        <p><a>16.569</a> ὦσαν δὲ πρότεροι Τρῶες ἑλίκωπας Ἀχαιούς:</p>
        <p><a>16.570</a> βλῆτο γὰρ οὔ τι κάκιστος ἀνὴρ μετὰ Μυρμιδόνεσσιν</p>
        <p><a>16.571</a> υἱὸς Ἀγακλῆος μεγαθύμου δῖος Ἐπειγεύς,</p>
        <p><a>16.572</a> ὅς ῥ' ἐν Βουδείῳ εὖ ναιομένῳ ἤνασσε</p>
        <p><a>16.573</a> τὸ πρίν: ἀτὰρ τότε γ' ἐσθλὸν ἀνεψιὸν ἐξεναρίξας</p>
        <p><a>16.574</a> ἐς Πηλῆ' ἱκέτευσε καὶ ἐς Θέτιν ἀργυρόπεζαν:</p>
        <p><a>16.575</a> οἳ δ' ἅμ' Ἀχιλλῆϊ ῥηξήνορι πέμπον ἕπεσθαι</p>
        <p><a>16.576</a> Ἴλιον εἰς εὔπωλον, ἵνα Τρώεσσι μάχοιτο.</p>
        <p><a>16.577</a> τόν ῥα τόθ' ἁπτόμενον νέκυος βάλε φαίδιμος Ἕκτωρ</p>
        <p><a>16.578</a> χερμαδίῳ κεφαλήν: ἣ δ' ἄνδιχα πᾶσα κεάσθη</p>
        <p><a>16.579</a> ἐν κόρυθι βριαρῇ: ὃ δ' ἄρα πρηνὴς ἐπὶ νεκρῷ</p>
        <p><a>16.580</a> κάππεσεν, ἀμφὶ δέ μιν θάνατος χύτο θυμοραϊστής.</p>
        <p><a>16.581</a> Πατρόκλῳ δ' ἄρ' ἄχος γένετο φθιμένου ἑτάροιο,</p>
        <p><a>16.582</a> ἴθυσεν δὲ διὰ προμάχων ἴρηκι ἐοικὼς</p>
        <p><a>16.583</a> ὠκέϊ, ὅς τ' ἐφόβησε κολοιούς τε ψῆράς τε:</p>
        <p><a>16.584</a> ὣς ἰθὺς Λυκίων Πατρόκλεες ἱπποκέλευθε</p>
        <p><a>16.585</a> ἔσσυο καὶ Τρώων, κεχόλωσο δὲ κῆρ ἑτάροιο.</p>
        <p><a>16.586</a> καί ῥ' ἔβαλε Σθενέλαον Ἰθαιμένεος φίλον υἱὸν</p>
        <p><a>16.587</a> αὐχένα χερμαδίῳ, ῥῆξεν δ' ἀπὸ τοῖο τένοντας.</p>
        <p><a>16.588</a> χώρησαν δ' ὑπό τε πρόμαχοι καὶ φαίδιμος Ἕκτωρ.</p>
        <p><a>16.589</a> ὅσση δ' αἰγανέης ῥιπὴ ταναοῖο τέτυκται,</p>
        <p><a>16.590</a> ἥν ῥά τ' ἀνὴρ ἀφέῃ πειρώμενος ἢ ἐν ἀέθλῳ</p>
        <p><a>16.591</a> ἠὲ καὶ ἐν πολέμῳ δηΐων ὕπο θυμοραϊστέων,</p>
        <p><a>16.592</a> τόσσον ἐχώρησαν Τρῶες, ὤσαντο δ' Ἀχαιοί.</p>
        <p><a>16.593</a> Γλαῦκος δὲ πρῶτος Λυκίων ἀγὸς ἀσπιστάων</p>
        <p><a>16.594</a> ἐτράπετ', ἔκτεινεν δὲ Βαθυκλῆα μεγάθυμον</p>
        <p><a>16.595</a> Χάλκωνος φίλον υἱόν, ὃς Ἑλλάδι οἰκία ναίων</p>
        <p><a>16.596</a> ὄλβῳ τε πλούτῳ τε μετέπρεπε Μυρμιδόνεσσι.</p>
        <p><a>16.597</a> τὸν μὲν ἄρα Γλαῦκος στῆθος μέσον οὔτασε δουρὶ</p>
        <p><a>16.598</a> στρεφθεὶς ἐξαπίνης, ὅτε μιν κατέμαρπτε διώκων:</p>
        <p><a>16.599</a> δούπησεν δὲ πεσών: πυκινὸν δ' ἄχος ἔλλαβ' Ἀχαιούς,</p>
        <p><a>16.600</a> ὡς ἔπεσ' ἐσθλὸς ἀνήρ: μέγα δὲ Τρῶες κεχάροντο,</p>
        <p><a>16.601</a> στὰν δ' ἀμφ' αὐτὸν ἰόντες ἀολλέες: οὐδ' ἄρ' Ἀχαιοὶ</p>
        <p><a>16.602</a> ἀλκῆς ἐξελάθοντο, μένος δ' ἰθὺς φέρον αὐτῶν.</p>
        <p><a>16.603</a> ἔνθ' αὖ Μηριόνης Τρώων ἕλεν ἄνδρα κορυστὴν</p>
        <p><a>16.604</a> Λαόγονον θρασὺν υἱὸν Ὀνήτορος, ὃς Διὸς ἱρεὺς</p>
        <p><a>16.605</a> Ἰδαίου ἐτέτυκτο, θεὸς δ' ὣς τίετο δήμῳ.</p>
        <p><a>16.606</a> τὸν βάλ' ὑπὸ γναθμοῖο καὶ οὔατος: ὦκα δὲ θυμὸς</p>
        <p><a>16.607</a> ᾤχετ' ἀπὸ μελέων, στυγερὸς δ' ἄρα μιν σκότος εἷλεν.</p>
        <p><a>16.608</a> Αἰνείας δ' ἐπὶ Μηριόνῃ δόρυ χάλκεον ἧκεν:</p>
        <p><a>16.609</a> ἔλπετο γὰρ τεύξεσθαι ὑπασπίδια προβιβῶντος.</p>
        <p><a>16.610</a> ἀλλ' ὃ μὲν ἄντα ἰδὼν ἠλεύατο χάλκεον ἔγχος:</p>
        <p><a>16.611</a> πρόσσω γὰρ κατέκυψε, τὸ δ' ἐξόπιθεν δόρυ μακρὸν</p>
        <p><a>16.612</a> οὔδει ἐνισκίμφθη, ἐπὶ δ' οὐρίαχος πελεμίχθη</p>
        <p><a>16.613</a> ἔγχεος: ἔνθα δ' ἔπειτ' ἀφίει μένος ὄβριμος Ἄρης.</p>
        <p><a>16.614</a> αἰχμὴ δ' Αἰνείαο κραδαινομένη κατὰ γαίης</p>
        <p><a>16.615</a> ᾤχετ', ἐπεί ῥ' ἅλιον στιβαρῆς ἀπὸ χειρὸς ὄρουσεν.</p>
        <p><a>16.616</a> Αἰνείας δ' ἄρα θυμὸν ἐχώσατο φώνησέν τε:</p>
        <p><a>16.617</a> Μηριόνη τάχα κέν σε καὶ ὀρχηστήν περ ἐόντα</p>
        <p><a>16.618</a> ἔγχος ἐμὸν κατέπαυσε διαμπερές, εἴ σ' ἔβαλόν περ.</p>
        <p><a>16.619</a> τὸν δ' αὖ Μηριόνης δουρικλυτὸς ἀντίον ηὔδα:</p>
        <p><a>16.620</a> Αἰνεία χαλεπόν σε καὶ ἴφθιμόν περ ἐόντα</p>
        <p><a>16.621</a> πάντων ἀνθρώπων σβέσσαι μένος, ὅς κέ σευ ἄντα</p>
        <p><a>16.622</a> ἔλθῃ ἀμυνόμενος: θνητὸς δέ νυ καὶ σὺ τέτυξαι.</p>
        <p><a>16.623</a> εἰ καὶ ἐγώ σε βάλοιμι τυχὼν μέσον ὀξέϊ χαλκῷ,</p>
        <p><a>16.624</a> αἶψά κε καὶ κρατερός περ ἐὼν καὶ χερσὶ πεποιθὼς</p>
        <p><a>16.625</a> εὖχος ἐμοὶ δοίης, ψυχὴν δ' Ἄϊδι κλυτοπώλῳ.</p>
        <p><a>16.626</a> ὣς φάτο, τὸν δ' ἐνένιπε Μενοιτίου ἄλκιμος υἱός:</p>
        <p><a>16.627</a> Μηριόνη τί σὺ ταῦτα καὶ ἐσθλὸς ἐὼν ἀγορεύεις;</p>
        <p><a>16.628</a> ὦ πέπον οὔ τοι Τρῶες ὀνειδείοις ἐπέεσσι</p>
        <p><a>16.629</a> νεκροῦ χωρήσουσι: πάρος τινὰ γαῖα καθέξει.</p>
        <p><a>16.630</a> ἐν γὰρ χερσὶ τέλος πολέμου, ἐπέων δ' ἐνὶ βουλῇ:</p>
        <p><a>16.631</a> τὼ οὔ τι χρὴ μῦθον ὀφέλλειν, ἀλλὰ μάχεσθαι.</p>
        <p><a>16.632</a> ὣς εἰπὼν ὃ μὲν ἦρχ', ὃ δ' ἅμ' ἕσπετο ἰσόθεος φώς.</p>
        <p><a>16.633</a> τῶν δ' ὥς τε δρυτόμων ἀνδρῶν ὀρυμαγδὸς ὀρώρει</p>
        <p><a>16.634</a> οὔρεος ἐν βήσσῃς, ἕκαθεν δέ τε γίγνετ' ἀκουή,</p>
        <p><a>16.635</a> ὣς τῶν ὄρνυτο δοῦπος ἀπὸ χθονὸς εὐρυοδείης</p>
        <p><a>16.636</a> χαλκοῦ τε ῥινοῦ τε βοῶν τ' εὐποιητάων,</p>
        <p><a>16.637</a> νυσσομένων ξίφεσίν τε καὶ ἔγχεσιν ἀμφιγύοισιν.</p>
        <p><a>16.638</a> οὐδ' ἂν ἔτι φράδμων περ ἀνὴρ Σαρπηδόνα δῖον</p>
        <p><a>16.639</a> ἔγνω, ἐπεὶ βελέεσσι καὶ αἵματι καὶ κονίῃσιν</p>
        <p><a>16.640</a> ἐκ κεφαλῆς εἴλυτο διαμπερὲς ἐς πόδας ἄκρους.</p>
        <p><a>16.641</a> οἳ δ' αἰεὶ περὶ νεκρὸν ὁμίλεον, ὡς ὅτε μυῖαι</p>
        <p><a>16.642</a> σταθμῷ ἔνι βρομέωσι περιγλαγέας κατὰ πέλλας</p>
        <p><a>16.643</a> ὥρῃ ἐν εἰαρινῇ, ὅτε τε γλάγος ἄγγεα δεύει:</p>
        <p><a>16.644</a> ὣς ἄρα τοὶ περὶ νεκρὸν ὁμίλεον, οὐδέ ποτε Ζεὺς</p>
        <p><a>16.645</a> τρέψεν ἀπὸ κρατερῆς ὑσμίνης ὄσσε φαεινώ,</p>
        <p><a>16.646</a> ἀλλὰ κατ' αὐτοὺς αἰὲν ὅρα καὶ φράζετο θυμῷ,</p>
        <p><a>16.647</a> πολλὰ μάλ' ἀμφὶ φόνῳ Πατρόκλου μερμηρίζων,</p>
        <p><a>16.648</a> ἢ ἤδη καὶ κεῖνον ἐνὶ κρατερῇ ὑσμίνῃ</p>
        <p><a>16.649</a> αὐτοῦ ἐπ' ἀντιθέῳ Σαρπηδόνι φαίδιμος Ἕκτωρ</p>
        <p><a>16.650</a> χαλκῷ δῃώσῃ, ἀπό τ' ὤμων τεύχε' ἕληται,</p>
        <p><a>16.651</a> ἦ ἔτι καὶ πλεόνεσσιν ὀφέλλειεν πόνον αἰπύν.</p>
        <p><a>16.652</a> ὧδε δέ οἱ φρονέοντι δοάσσατο κέρδιον εἶναι</p>
        <p><a>16.653</a> ὄφρ' ἠῢς θεράπων Πηληϊάδεω Ἀχιλῆος</p>
        <p><a>16.654</a> ἐξαῦτις Τρῶάς τε καὶ Ἕκτορα χαλκοκορυστὴν</p>
        <p><a>16.655</a> ὤσαιτο προτὶ ἄστυ, πολέων δ' ἀπὸ θυμὸν ἕλοιτο.</p>
        <p><a>16.656</a> Ἕκτορι δὲ πρωτίστῳ ἀνάλκιδα θυμὸν ἐνῆκεν:</p>
        <p><a>16.657</a> ἐς δίφρον δ' ἀναβὰς φύγαδ' ἔτραπε, κέκλετο δ' ἄλλους</p>
        <p><a>16.658</a> Τρῶας φευγέμεναι: γνῶ γὰρ Διὸς ἱρὰ τάλαντα.</p>
        <p><a>16.659</a> ἔνθ' οὐδ' ἴφθιμοι Λύκιοι μένον, ἀλλὰ φόβηθεν</p>
        <p><a>16.660</a> πάντες, ἐπεὶ βασιλῆα ἴδον βεβλαμμένον ἦτορ</p>
        <p><a>16.661</a> κείμενον ἐν νεκύων ἀγύρει: πολέες γὰρ ἐπ' αὐτῷ</p>
        <p><a>16.662</a> κάππεσον, εὖτ' ἔριδα κρατερὴν ἐτάνυσσε Κρονίων.</p>
        <p><a>16.663</a> οἳ δ' ἄρ' ἀπ' ὤμοιιν Σαρπηδόνος ἔντε' ἕλοντο</p>
        <p><a>16.664</a> χάλκεα μαρμαίροντα, τὰ μὲν κοίλας ἐπὶ νῆας</p>
        <p><a>16.665</a> δῶκε φέρειν ἑτάροισι Μενοιτίου ἄλκιμος υἱός.</p>
        <p><a>16.666</a> καὶ τότ' Ἀπόλλωνα προσέφη νεφεληγερέτα Ζεύς:</p>
        <p><a>16.667</a> εἰ δ' ἄγε νῦν φίλε Φοῖβε, κελαινεφὲς αἷμα κάθηρον</p>
        <p><a>16.668</a> ἐλθὼν ἐκ βελέων Σαρπηδόνα, καί μιν ἔπειτα</p>
        <p><a>16.669</a> πολλὸν ἀπὸ πρὸ φέρων λοῦσον ποταμοῖο ῥοῇσι</p>
        <p><a>16.670</a> χρῖσόν τ' ἀμβροσίῃ, περὶ δ' ἄμβροτα εἵματα ἕσσον:</p>
        <p><a>16.671</a> πέμπε δέ μιν πομποῖσιν ἅμα κραιπνοῖσι φέρεσθαι</p>
        <p><a>16.672</a> ὕπνῳ καὶ θανάτῳ διδυμάοσιν, οἵ ῥά μιν ὦκα</p>
        <p><a>16.673</a> θήσουσ' ἐν Λυκίης εὐρείης πίονι δήμῳ,</p>
        <p><a>16.674</a> ἔνθά ἑ ταρχύσουσι κασίγνητοί τε ἔται τε</p>
        <p><a>16.675</a> τύμβῳ τε στήλῃ τε: τὸ γὰρ γέρας ἐστὶ θανόντων.</p>
        <p><a>16.676</a> ὣς ἔφατ', οὐδ' ἄρα πατρὸς ἀνηκούστησεν Ἀπόλλων.</p>
        <p><a>16.677</a> βῆ δὲ κατ' Ἰδαίων ὀρέων ἐς φύλοπιν αἰνήν,</p>
        <p><a>16.678</a> αὐτίκα δ' ἐκ βελέων Σαρπηδόνα δῖον ἀείρας</p>
        <p><a>16.679</a> πολλὸν ἀπὸ πρὸ φέρων λοῦσεν ποταμοῖο ῥοῇσι</p>
        <p><a>16.680</a> χρῖσέν τ' ἀμβροσίῃ, περὶ δ' ἄμβροτα εἵματα ἕσσε:</p>
        <p><a>16.681</a> πέμπε δέ μιν πομποῖσιν ἅμα κραιπνοῖσι φέρεσθαι,</p>
        <p><a>16.682</a> ὕπνῳ καὶ θανάτῳ διδυμάοσιν, οἵ ῥά μιν ὦκα</p>
        <p><a>16.683</a> κάτθεσαν ἐν Λυκίης εὐρείης πίονι δήμῳ.</p>
        <p><a>16.684</a> Πάτροκλος δ' ἵπποισι καὶ Αὐτομέδοντι κελεύσας</p>
        <p><a>16.685</a> Τρῶας καὶ Λυκίους μετεκίαθε, καὶ μέγ' ἀάσθη</p>
        <p><a>16.686</a> νήπιος: εἰ δὲ ἔπος Πηληϊάδαο φύλαξεν</p>
        <p><a>16.687</a> ἦ τ' ἂν ὑπέκφυγε κῆρα κακὴν μέλανος θανάτοιο.</p>
        <p><a>16.688</a> ἀλλ' αἰεί τε Διὸς κρείσσων νόος ἠέ περ ἀνδρῶν:</p>
        <p><a>16.689</a> ὅς τε καὶ ἄλκιμον ἄνδρα φοβεῖ καὶ ἀφείλετο νίκην</p>
        <p><a>16.690</a> ῥηϊδίως, ὅτε δ' αὐτὸς ἐποτρύνῃσι μάχεσθαι:</p>
        <p><a>16.691</a> ὅς οἱ καὶ τότε θυμὸν ἐνὶ στήθεσσιν ἀνῆκεν.</p>
        <p><a>16.692</a> ἔνθα τίνα πρῶτον τίνα δ' ὕστατον ἐξενάριξας</p>
        <p><a>16.693</a> Πατρόκλεις, ὅτε δή σε θεοὶ θάνατον δὲ κάλεσσαν;</p>
        <p><a>16.694</a> Ἄδρηστον μὲν πρῶτα καὶ Αὐτόνοον καὶ Ἔχεκλον</p>
        <p><a>16.695</a> καὶ Πέριμον Μεγάδην καὶ Ἐπίστορα καὶ Μελάνιππον,</p>
        <p><a>16.696</a> αὐτὰρ ἔπειτ' Ἔλασον καὶ Μούλιον ἠδὲ Πυλάρτην:</p>
        <p><a>16.697</a> τοὺς ἕλεν: οἳ δ' ἄλλοι φύγαδε μνώοντο ἕκαστος.</p>
        <p><a>16.698</a> ἔνθά κεν ὑψίπυλον Τροίην ἕλον υἷες Ἀχαιῶν</p>
        <p><a>16.699</a> Πατρόκλου ὑπὸ χερσί, περὶ πρὸ γὰρ ἔγχεϊ θῦεν,</p>
        <p><a>16.700</a> εἰ μὴ Ἀπόλλων Φοῖβος ἐϋδμήτου ἐπὶ πύργου</p>
        <p><a>16.701</a> ἔστη τῷ ὀλοὰ φρονέων, Τρώεσσι δ' ἀρήγων.</p>
        <p><a>16.702</a> τρὶς μὲν ἐπ' ἀγκῶνος βῆ τείχεος ὑψηλοῖο</p>
        <p><a>16.703</a> Πάτροκλος, τρὶς δ' αὐτὸν ἀπεστυφέλιξεν Ἀπόλλων</p>
        <p><a>16.704</a> χείρεσσ' ἀθανάτῃσι φαεινὴν ἀσπίδα νύσσων.</p>
        <p><a>16.705</a> ἀλλ' ὅτε δὴ τὸ τέταρτον ἐπέσσυτο δαίμονι ἶσος,</p>
        <p><a>16.706</a> δεινὰ δ' ὁμοκλήσας ἔπεα πτερόεντα προσηύδα:</p>
        <p><a>16.707</a> χάζεο διογενὲς Πατρόκλεες: οὔ νύ τοι αἶσα</p>
        <p><a>16.708</a> σῷ ὑπὸ δουρὶ πόλιν πέρθαι Τρώων ἀγερώχων,</p>
        <p><a>16.709</a> οὐδ' ὑπ' Ἀχιλλῆος, ὅς περ σέο πολλὸν ἀμείνων.</p>
        <p><a>16.710</a> ὣς φάτο, Πάτροκλος δ' ἀνεχάζετο πολλὸν ὀπίσσω</p>
        <p><a>16.711</a> μῆνιν ἀλευάμενος ἑκατηβόλου Ἀπόλλωνος.</p>
        <p><a>16.712</a> Ἕκτωρ δ' ἐν Σκαιῇσι πύλῃς ἔχε μώνυχας ἵππους:</p>
        <p><a>16.713</a> δίζε γὰρ ἠὲ μάχοιτο κατὰ κλόνον αὖτις ἐλάσσας,</p>
        <p><a>16.714</a> ἦ λαοὺς ἐς τεῖχος ὁμοκλήσειεν ἀλῆναι.</p>
        <p><a>16.715</a> ταῦτ' ἄρα οἱ φρονέοντι παρίστατο Φοῖβος Ἀπόλλων</p>
        <p><a>16.716</a> ἀνέρι εἰσάμενος αἰζηῷ τε κρατερῷ τε</p>
        <p><a>16.717</a> Ἀσίῳ, ὃς μήτρως ἦν Ἕκτορος ἱπποδάμοιο</p>
        <p><a>16.718</a> αὐτοκασίγνητος Ἑκάβης, υἱὸς δὲ Δύμαντος,</p>
        <p><a>16.719</a> ὃς Φρυγίῃ ναίεσκε ῥοῇς ἔπι Σαγγαρίοιο:</p>
        <p><a>16.720</a> τῷ μιν ἐεισάμενος προσέφη Διὸς υἱὸς Ἀπόλλων:</p>
        <p><a>16.721</a> Ἕκτορ τίπτε μάχης ἀποπαύεαι; οὐδέ τί σε χρή.</p>
        <p><a>16.722</a> αἴθ' ὅσον ἥσσων εἰμί, τόσον σέο φέρτερος εἴην:</p>
        <p><a>16.723</a> τώ κε τάχα στυγερῶς πολέμου ἀπερωήσειας.</p>
        <p><a>16.724</a> ἀλλ' ἄγε Πατρόκλῳ ἔφεπε κρατερώνυχας ἵππους,</p>
        <p><a>16.725</a> αἴ κέν πώς μιν ἕλῃς, δώῃ δέ τοι εὖχος Ἀπόλλων.</p>
        <p><a>16.726</a> ὣς εἰπὼν ὃ μὲν αὖτις ἔβη θεὸς ἂμ πόνον ἀνδρῶν,</p>
        <p><a>16.727</a> Κεβριόνῃ δ' ἐκέλευσε δαΐφρονι φαίδιμος Ἕκτωρ</p>
        <p><a>16.728</a> ἵππους ἐς πόλεμον πεπληγέμεν. αὐτὰρ Ἀπόλλων</p>
        <p><a>16.729</a> δύσεθ' ὅμιλον ἰών, ἐν δὲ κλόνον Ἀργείοισιν</p>
        <p><a>16.730</a> ἧκε κακόν, Τρωσὶν δὲ καὶ Ἕκτορι κῦδος ὄπαζεν.</p>
        <p><a>16.731</a> Ἕκτωρ δ' ἄλλους μὲν Δαναοὺς ἔα οὐδ' ἐνάριζεν:</p>
        <p><a>16.732</a> αὐτὰρ ὃ Πατρόκλῳ ἔφεπε κρατερώνυχας ἵππους.</p>
        <p><a>16.733</a> Πάτροκλος δ' ἑτέρωθεν ἀφ' ἵππων ἆλτο χαμᾶζε</p>
        <p><a>16.734</a> σκαιῇ ἔγχος ἔχων: ἑτέρηφι δὲ λάζετο πέτρον</p>
        <p><a>16.735</a> μάρμαρον ὀκριόεντα τόν οἱ περὶ χεὶρ ἐκάλυψεν,</p>
        <p><a>16.736</a> ἧκε δ' ἐρεισάμενος, οὐδὲ δὴν χάζετο φωτός,</p>
        <p><a>16.737</a> οὐδ' ἁλίωσε βέλος, βάλε δ' Ἕκτορος ἡνιοχῆα</p>
        <p><a>16.738</a> Κεβριόνην νόθον υἱὸν ἀγακλῆος Πριάμοιο</p>
        <p><a>16.739</a> ἵππων ἡνί' ἔχοντα μετώπιον ὀξέϊ λᾶϊ.</p>
        <p><a>16.740</a> ἀμφοτέρας δ' ὀφρῦς σύνελεν λίθος, οὐδέ οἱ ἔσχεν</p>
        <p><a>16.741</a> ὀστέον, ὀφθαλμοὶ δὲ χαμαὶ πέσον ἐν κονίῃσιν</p>
        <p><a>16.742</a> αὐτοῦ πρόσθε ποδῶν: ὃ δ' ἄρ' ἀρνευτῆρι ἐοικὼς</p>
        <p><a>16.743</a> κάππεσ' ἀπ' εὐεργέος δίφρου, λίπε δ' ὀστέα θυμός.</p>
        <p><a>16.744</a> τὸν δ' ἐπικερτομέων προσέφης Πατρόκλεες ἱππεῦ:</p>
        <p><a>16.745</a> ὢ πόποι ἦ μάλ' ἐλαφρὸς ἀνήρ, ὡς ῥεῖα κυβιστᾷ.</p>
        <p><a>16.746</a> εἰ δή που καὶ πόντῳ ἐν ἰχθυόεντι γένοιτο,</p>
        <p><a>16.747</a> πολλοὺς ἂν κορέσειεν ἀνὴρ ὅδε τήθεα διφῶν</p>
        <p><a>16.748</a> νηὸς ἀποθρῴσκων, εἰ καὶ δυσπέμφελος εἴη,</p>
        <p><a>16.749</a> ὡς νῦν ἐν πεδίῳ ἐξ ἵππων ῥεῖα κυβιστᾷ.</p>
        <p><a>16.750</a> ἦ ῥα καὶ ἐν Τρώεσσι κυβιστητῆρες ἔασιν.</p>
        <p><a>16.751</a> ὣς εἰπὼν ἐπὶ Κεβριόνῃ ἥρωϊ βεβήκει</p>
        <p><a>16.752</a> οἶμα λέοντος ἔχων, ὅς τε σταθμοὺς κεραΐζων</p>
        <p><a>16.753</a> ἔβλητο πρὸς στῆθος, ἑή τέ μιν ὤλεσεν ἀλκή:</p>
        <p><a>16.754</a> ὣς ἐπὶ Κεβριόνῃ Πατρόκλεες ἆλσο μεμαώς.</p>
        <p><a>16.755</a> Ἕκτωρ δ' αὖθ' ἑτέρωθεν ἀφ' ἵππων ἆλτο χαμᾶζε.</p>
        <p><a>16.756</a> τὼ περὶ Κεβριόναο λέονθ' ὣς δηρινθήτην,</p>
        <p><a>16.757</a> ὥ τ' ὄρεος κορυφῇσι περὶ κταμένης ἐλάφοιο</p>
        <p><a>16.758</a> ἄμφω πεινάοντε μέγα φρονέοντε μάχεσθον:</p>
        <p><a>16.759</a> ὣς περὶ Κεβριόναο δύω μήστωρες ἀϋτῆς</p>
        <p><a>16.760</a> Πάτροκλός τε Μενοιτιάδης καὶ φαίδιμος Ἕκτωρ</p>
        <p><a>16.761</a> ἵεντ' ἀλλήλων ταμέειν χρόα νηλέϊ χαλκῷ.</p>
        <p><a>16.762</a> Ἕκτωρ μὲν κεφαλῆφιν ἐπεὶ λάβεν οὐχὶ μεθίει:</p>
        <p><a>16.763</a> Πάτροκλος δ' ἑτέρωθεν ἔχεν ποδός: οἳ δὲ δὴ ἄλλοι</p>
        <p><a>16.764</a> Τρῶες καὶ Δαναοὶ σύναγον κρατερὴν ὑσμίνην.</p>
        <p><a>16.765</a> ὡς δ' Εὖρός τε Νότος τ' ἐριδαίνετον ἀλλήλοιιν</p>
        <p><a>16.766</a> οὔρεος ἐν βήσσῃς βαθέην πελεμιζέμεν ὕλην</p>
        <p><a>16.767</a> φηγόν τε μελίην τε τανύφλοιόν τε κράνειαν,</p>
        <p><a>16.768</a> αἵ τε πρὸς ἀλλήλας ἔβαλον τανυήκεας ὄζους</p>
        <p><a>16.769</a> ἠχῇ θεσπεσίῃ, πάταγος δέ τε ἀγνυμενάων,</p>
        <p><a>16.770</a> ὣς Τρῶες καὶ Ἀχαιοὶ ἐπ' ἀλλήλοισι θορόντες</p>
        <p><a>16.771</a> δῄουν, οὐδ' ἕτεροι μνώοντ' ὀλοοῖο φόβοιο.</p>
        <p><a>16.772</a> πολλὰ δὲ Κεβριόνην ἀμφ' ὀξέα δοῦρα πεπήγει</p>
        <p><a>16.773</a> ἰοί τε πτερόεντες ἀπὸ νευρῆφι θορόντες,</p>
        <p><a>16.774</a> πολλὰ δὲ χερμάδια μεγάλ' ἀσπίδας ἐστυφέλιξαν</p>
        <p><a>16.775</a> μαρναμένων ἀμφ' αὐτόν: ὃ δ' ἐν στροφάλιγγι κονίης</p>
        <p><a>16.776</a> κεῖτο μέγας μεγαλωστί, λελασμένος ἱπποσυνάων.</p>
        <p><a>16.777</a> ὄφρα μὲν Ἠέλιος μέσον οὐρανὸν ἀμφιβεβήκει,</p>
        <p><a>16.778</a> τόφρα μάλ' ἀμφοτέρων βέλε' ἥπτετο, πῖπτε δὲ λαός:</p>
        <p><a>16.779</a> ἦμος δ' Ἠέλιος μετενίσετο βουλυτὸν δέ,</p>
        <p><a>16.780</a> καὶ τότε δή ῥ' ὑπὲρ αἶσαν Ἀχαιοὶ φέρτεροι ἦσαν.</p>
        <p><a>16.781</a> ἐκ μὲν Κεβριόνην βελέων ἥρωα ἔρυσσαν</p>
        <p><a>16.782</a> Τρώων ἐξ ἐνοπῆς, καὶ ἀπ' ὤμων τεύχε' ἕλοντο,</p>
        <p><a>16.783</a> Πάτροκλος δὲ Τρωσὶ κακὰ φρονέων ἐνόρουσε.</p>
        <p><a>16.784</a> τρὶς μὲν ἔπειτ' ἐπόρουσε θοῷ ἀτάλαντος Ἄρηϊ</p>
        <p><a>16.785</a> σμερδαλέα ἰάχων, τρὶς δ' ἐννέα φῶτας ἔπεφνεν.</p>
        <p><a>16.786</a> ἀλλ' ὅτε δὴ τὸ τέταρτον ἐπέσσυτο δαίμονι ἶσος,</p>
        <p><a>16.787</a> ἔνθ' ἄρα τοι Πάτροκλε φάνη βιότοιο τελευτή:</p>
        <p><a>16.788</a> ἤντετο γάρ τοι Φοῖβος ἐνὶ κρατερῇ ὑσμίνῃ</p>
        <p><a>16.789</a> δεινός: ὃ μὲν τὸν ἰόντα κατὰ κλόνον οὐκ ἐνόησεν,</p>
        <p><a>16.790</a> ἠέρι γὰρ πολλῇ κεκαλυμμένος ἀντεβόλησε:</p>
        <p><a>16.791</a> στῆ δ' ὄπιθεν, πλῆξεν δὲ μετάφρενον εὐρέε τ' ὤμω</p>
        <p><a>16.792</a> χειρὶ καταπρηνεῖ, στρεφεδίνηθεν δέ οἱ ὄσσε.</p>
        <p><a>16.793</a> τοῦ δ' ἀπὸ μὲν κρατὸς κυνέην βάλε Φοῖβος Ἀπόλλων:</p>
        <p><a>16.794</a> ἣ δὲ κυλινδομένη καναχὴν ἔχε ποσσὶν ὑφ' ἵππων</p>
        <p><a>16.795</a> αὐλῶπις τρυφάλεια, μιάνθησαν δὲ ἔθειραι</p>
        <p><a>16.796</a> αἵματι καὶ κονίῃσι: πάρος γε μὲν οὐ θέμις ἦεν</p>
        <p><a>16.797</a> ἱππόκομον πήληκα μιαίνεσθαι κονίῃσιν,</p>
        <p><a>16.798</a> ἀλλ' ἀνδρὸς θείοιο κάρη χαρίεν τε μέτωπον</p>
        <p><a>16.799</a> ῥύετ' Ἀχιλλῆος: τότε δὲ Ζεὺς Ἕκτορι δῶκεν</p>
        <p><a>16.800</a> ᾗ κεφαλῇ φορέειν, σχεδόθεν δέ οἱ ἦεν ὄλεθρος.</p>
        <p><a>16.801</a> πᾶν δέ οἱ ἐν χείρεσσιν ἄγη δολιχόσκιον ἔγχος</p>
        <p><a>16.802</a> βριθὺ μέγα στιβαρὸν κεκορυθμένον: αὐτὰρ ἀπ' ὤμων</p>
        <p><a>16.803</a> ἀσπὶς σὺν τελαμῶνι χαμαὶ πέσε τερμιόεσσα.</p>
        <p><a>16.804</a> λῦσε δέ οἱ θώρηκα ἄναξ Διὸς υἱὸς Ἀπόλλων.</p>
        <p><a>16.805</a> τὸν δ' ἄτη φρένας εἷλε, λύθεν δ' ὑπὸ φαίδιμα γυῖα,</p>
        <p><a>16.806</a> στῆ δὲ ταφών: ὄπιθεν δὲ μετάφρενον ὀξέϊ δουρὶ</p>
        <p><a>16.807</a> ὤμων μεσσηγὺς σχεδόθεν βάλε Δάρδανος ἀνὴρ</p>
        <p><a>16.808</a> Πανθοΐδης Εὔφορβος, ὃς ἡλικίην ἐκέκαστο</p>
        <p><a>16.809</a> ἔγχεΐ θ' ἱπποσύνῃ τε πόδεσσί τε καρπαλίμοισι:</p>
        <p><a>16.810</a> καὶ γὰρ δὴ τότε φῶτας ἐείκοσι βῆσεν ἀφ' ἵππων</p>
        <p><a>16.811</a> πρῶτ' ἐλθὼν σὺν ὄχεσφι διδασκόμενος πολέμοιο:</p>
        <p><a>16.812</a> ὅς τοι πρῶτος ἐφῆκε βέλος Πατρόκλεες ἱππεῦ</p>
        <p><a>16.813</a> οὐδὲ δάμασσ': ὃ μὲν αὖτις ἀνέδραμε, μίκτο δ' ὁμίλῳ,</p>
        <p><a>16.814</a> ἐκ χροὸς ἁρπάξας δόρυ μείλινον, οὐδ' ὑπέμεινε</p>
        <p><a>16.815</a> Πάτροκλον γυμνόν περ ἐόντ' ἐν δηϊοτῆτι.</p>
        <p><a>16.816</a> Πάτροκλος δὲ θεοῦ πληγῇ καὶ δουρὶ δαμασθεὶς</p>
        <p><a>16.817</a> ἂψ ἑτάρων εἰς ἔθνος ἐχάζετο κῆρ' ἀλεείνων.</p>
        <p><a>16.818</a> Ἕκτωρ δ' ὡς εἶδεν Πατροκλῆα μεγάθυμον</p>
        <p><a>16.819</a> ἂψ ἀναχαζόμενον βεβλημένον ὀξέϊ χαλκῷ,</p>
        <p><a>16.820</a> ἀγχίμολόν ῥά οἱ ἦλθε κατὰ στίχας, οὖτα δὲ δουρὶ</p>
        <p><a>16.821</a> νείατον ἐς κενεῶνα, διὰ πρὸ δὲ χαλκὸν ἔλασσε:</p>
        <p><a>16.822</a> δούπησεν δὲ πεσών, μέγα δ' ἤκαχε λαὸν Ἀχαιῶν:</p>
        <p><a>16.823</a> ὡς δ' ὅτε σῦν ἀκάμαντα λέων ἐβιήσατο χάρμῃ,</p>
        <p><a>16.824</a> ὥ τ' ὄρεος κορυφῇσι μέγα φρονέοντε μάχεσθον</p>
        <p><a>16.825</a> πίδακος ἀμφ' ὀλίγης: ἐθέλουσι δὲ πιέμεν ἄμφω:</p>
        <p><a>16.826</a> πολλὰ δέ τ' ἀσθμαίνοντα λέων ἐδάμασσε βίηφιν:</p>
        <p><a>16.827</a> ὣς πολέας πεφνόντα Μενοιτίου ἄλκιμον υἱὸν</p>
        <p><a>16.828</a> Ἕκτωρ Πριαμίδης σχεδὸν ἔγχεϊ θυμὸν ἀπηύρα,</p>
        <p><a>16.829</a> καί οἱ ἐπευχόμενος ἔπεα πτερόεντα προσηύδα:</p>
        <p><a>16.830</a> Πάτροκλ' ἦ που ἔφησθα πόλιν κεραϊξέμεν ἁμήν,</p>
        <p><a>16.831</a> Τρωϊάδας δὲ γυναῖκας ἐλεύθερον ἦμαρ ἀπούρας</p>
        <p><a>16.832</a> ἄξειν ἐν νήεσσι φίλην ἐς πατρίδα γαῖαν</p>
        <p><a>16.833</a> νήπιε: τάων δὲ πρόσθ' Ἕκτορος ὠκέες ἵπποι</p>
        <p><a>16.834</a> ποσσὶν ὀρωρέχαται πολεμίζειν: ἔγχεϊ δ' αὐτὸς</p>
        <p><a>16.835</a> Τρωσὶ φιλοπτολέμοισι μεταπρέπω, ὅ σφιν ἀμύνω</p>
        <p><a>16.836</a> ἦμαρ ἀναγκαῖον: σὲ δέ τ' ἐνθάδε γῦπες ἔδονται.</p>
        <p><a>16.837</a> ἆ δείλ', οὐδέ τοι ἐσθλὸς ἐὼν χραίσμησεν Ἀχιλλεύς,</p>
        <p><a>16.838</a> ὅς πού τοι μάλα πολλὰ μένων ἐπετέλλετ' ἰόντι:</p>
        <p><a>16.839</a> μή μοι πρὶν ἰέναι Πατρόκλεες ἱπποκέλευθε</p>
        <p><a>16.840</a> νῆας ἔπι γλαφυρὰς πρὶν Ἕκτορος ἀνδροφόνοιο</p>
        <p><a>16.841</a> αἱματόεντα χιτῶνα περὶ στήθεσσι δαΐξαι.</p>
        <p><a>16.842</a> ὥς πού σε προσέφη, σοὶ δὲ φρένας ἄφρονι πεῖθε.</p>
        <p><a>16.843</a> τὸν δ' ὀλιγοδρανέων προσέφης Πατρόκλεες ἱππεῦ:</p>
        <p><a>16.844</a> ἤδη νῦν Ἕκτορ μεγάλ' εὔχεο: σοὶ γὰρ ἔδωκε</p>
        <p><a>16.845</a> νίκην Ζεὺς Κρονίδης καὶ Ἀπόλλων, οἵ με δάμασσαν</p>
        <p><a>16.846</a> ῥηιδίως: αὐτοὶ γὰρ ἀπ' ὤμων τεύχε' ἕλοντο.</p>
        <p><a>16.847</a> τοιοῦτοι δ' εἴ πέρ μοι ἐείκοσιν ἀντεβόλησαν,</p>
        <p><a>16.848</a> πάντές κ' αὐτόθ' ὄλοντο ἐμῷ ὑπὸ δουρὶ δαμέντες.</p>
        <p><a>16.849</a> ἀλλά με μοῖρ' ὀλοὴ καὶ Λητοῦς ἔκτανεν υἱός,</p>
        <p><a>16.850</a> ἀνδρῶν δ' Εὔφορβος: σὺ δέ με τρίτος ἐξεναρίζεις.</p>
        <p><a>16.851</a> ἄλλο δέ τοι ἐρέω, σὺ δ' ἐνὶ φρεσὶ βάλλεο σῇσιν:</p>
        <p><a>16.852</a> οὔ θην οὐδ' αὐτὸς δηρὸν βέῃ, ἀλλά τοι ἤδη</p>
        <p><a>16.853</a> ἄγχι παρέστηκεν θάνατος καὶ μοῖρα κραταιὴ</p>
        <p><a>16.854</a> χερσὶ δαμέντ' Ἀχιλῆος ἀμύμονος Αἰακίδαο.</p>
        <p><a>16.855</a> ὣς ἄρα μιν εἰπόντα τέλος θανάτοιο κάλυψε:</p>
        <p><a>16.856</a> ψυχὴ δ' ἐκ ῥεθέων πταμένη Ἄϊδος δὲ βεβήκει</p>
        <p><a>16.857</a> ὃν πότμον γοόωσα λιποῦσ' ἀνδροτῆτα καὶ ἥβην.</p>
        <p><a>16.858</a> τὸν καὶ τεθνηῶτα προσηύδα φαίδιμος Ἕκτωρ:</p>
        <p><a>16.859</a> Πατρόκλεις τί νύ μοι μαντεύεαι αἰπὺν ὄλεθρον;</p>
        <p><a>16.860</a> τίς δ' οἶδ' εἴ κ' Ἀχιλεὺς Θέτιδος πάϊς ἠϋκόμοιο</p>
        <p><a>16.861</a> φθήῃ ἐμῷ ὑπὸ δουρὶ τυπεὶς ἀπὸ θυμὸν ὀλέσσαι;</p>
        <p><a>16.862</a> ὣς ἄρα φωνήσας δόρυ χάλκεον ἐξ ὠτειλῆς</p>
        <p><a>16.863</a> εἴρυσε λὰξ προσβάς, τὸν δ' ὕπτιον ὦσ' ἀπὸ δουρός.</p>
        <p><a>16.864</a> αὐτίκα δὲ ξὺν δουρὶ μετ' Αὐτομέδοντα βεβήκει</p>
        <p><a>16.865</a> ἀντίθεον θεράποντα ποδώκεος Αἰακίδαο:</p>
        <p><a>16.866</a> ἵετο γὰρ βαλέειν: τὸν δ' ἔκφερον ὠκέες ἵπποι</p>
        <p><a>16.867</a> ἄμβροτοι, οὓς Πηλῆϊ θεοὶ δόσαν ἀγλαὰ δῶρα.</p>
    </div>
    <div class="bk">
        <h4 class="latin">Book 17</h4>
        <p><a>17.1</a> οὐδ' ἔλαθ' Ἀτρέος υἱὸν ἀρηΐφιλον Μενέλαον</p>
        <p><a>17.2</a> Πάτροκλος Τρώεσσι δαμεὶς ἐν δηϊοτῆτι.</p>
        <p><a>17.3</a> βῆ δὲ διὰ προμάχων κεκορυθμένος αἴθοπι χαλκῷ,</p>
        <p><a>17.4</a> ἀμφὶ δ' ἄρ' αὐτῷ βαῖν' ὥς τις περὶ πόρτακι μήτηρ</p>
        <p><a>17.5</a> πρωτοτόκος κινυρὴ οὐ πρὶν εἰδυῖα τόκοιο:</p>
        <p><a>17.6</a> ὣς περὶ Πατρόκλῳ βαῖνε ξανθὸς Μενέλαος.</p>
        <p><a>17.7</a> πρόσθε δέ οἱ δόρυ τ' ἔσχε καὶ ἀσπίδα πάντοσ' ἐΐσην,</p>
        <p><a>17.8</a> τὸν κτάμεναι μεμαὼς ὅς τις τοῦ γ' ἀντίος ἔλθοι.</p>
        <p><a>17.9</a> οὐδ' ἄρα Πάνθου υἱὸς ἐϋμμελίης ἀμέλησε</p>
        <p><a>17.10</a> Πατρόκλοιο πεσόντος ἀμύμονος: ἄγχι δ' ἄρ' αὐτοῦ</p>
        <p><a>17.11</a> ἔστη, καὶ προσέειπεν ἀρηΐφιλον Μενέλαον:</p>
        <p><a>17.12</a> Ἀτρεΐδη Μενέλαε διοτρεφὲς ὄρχαμε λαῶν</p>
        <p><a>17.13</a> χάζεο, λεῖπε δὲ νεκρόν, ἔα δ' ἔναρα βροτόεντα:</p>
        <p><a>17.14</a> οὐ γάρ τις πρότερος Τρώων κλειτῶν τ' ἐπικούρων</p>
        <p><a>17.15</a> Πάτροκλον βάλε δουρὶ κατὰ κρατερὴν ὑσμίνην:</p>
        <p><a>17.16</a> τώ με ἔα κλέος ἐσθλὸν ἐνὶ Τρώεσσιν ἀρέσθαι,</p>
        <p><a>17.17</a> μή σε βάλω, ἀπὸ δὲ μελιηδέα θυμὸν ἕλωμαι.</p>
        <p><a>17.18</a> τὸν δὲ μέγ' ὀχθήσας προσέφη ξανθὸς Μενέλαος:</p>
        <p><a>17.19</a> Ζεῦ πάτερ οὐ μὲν καλὸν ὑπέρβιον εὐχετάασθαι.</p>
        <p><a>17.20</a> οὔτ' οὖν παρδάλιος τόσσον μένος οὔτε λέοντος</p>
        <p><a>17.21</a> οὔτε συὸς κάπρου ὀλοόφρονος, οὗ τε μέγιστος</p>
        <p><a>17.22</a> θυμὸς ἐνὶ στήθεσσι περὶ σθένεϊ βλεμεαίνει,</p>
        <p><a>17.23</a> ὅσσον Πάνθου υἷες ἐϋμμελίαι φρονέουσιν.</p>
        <p><a>17.24</a> οὐδὲ μὲν οὐδὲ βίη Ὑπερήνορος ἱπποδάμοιο</p>
        <p><a>17.25</a> ἧς ἥβης ἀπόνηθ', ὅτε μ' ὤνατο καί μ' ὑπέμεινε</p>
        <p><a>17.26</a> καί μ' ἔφατ' ἐν Δαναοῖσιν ἐλέγχιστον πολεμιστὴν</p>
        <p><a>17.27</a> ἔμμεναι: οὐδέ ἕ φημι πόδεσσί γε οἷσι κιόντα</p>
        <p><a>17.28</a> εὐφρῆναι ἄλοχόν τε φίλην κεδνούς τε τοκῆας.</p>
        <p><a>17.29</a> ὥς θην καὶ σὸν ἐγὼ λύσω μένος εἴ κέ μευ ἄντα</p>
        <p><a>17.30</a> στήῃς: ἀλλά σ' ἔγωγ' ἀναχωρήσαντα κελεύω</p>
        <p><a>17.31</a> ἐς πληθὺν ἰέναι, μηδ' ἀντίος ἵστασ' ἐμεῖο</p>
        <p><a>17.32</a> πρίν τι κακὸν παθέειν: ῥεχθὲν δέ τε νήπιος ἔγνω.</p>
        <p><a>17.33</a> ὣς φάτο, τὸν δ' οὐ πεῖθεν: ἀμειβόμενος δὲ προσηύδα:</p>
        <p><a>17.34</a> νῦν μὲν δὴ Μενέλαε διοτρεφὲς ἦ μάλα τείσεις</p>
        <p><a>17.35</a> γνωτὸν ἐμὸν τὸν ἔπεφνες, ἐπευχόμενος δ' ἀγορεύεις,</p>
        <p><a>17.36</a> χήρωσας δὲ γυναῖκα μυχῷ θαλάμοιο νέοιο,</p>
        <p><a>17.37</a> ἀρητὸν δὲ τοκεῦσι γόον καὶ πένθος ἔθηκας.</p>
        <p><a>17.38</a> ἦ κέ σφιν δειλοῖσι γόου κατάπαυμα γενοίμην</p>
        <p><a>17.39</a> εἴ κεν ἐγὼ κεφαλήν τε τεὴν καὶ τεύχε' ἐνείκας</p>
        <p><a>17.40</a> Πάνθῳ ἐν χείρεσσι βάλω καὶ Φρόντιδι δίῃ.</p>
        <p><a>17.41</a> ἀλλ' οὐ μὰν ἔτι δηρὸν ἀπείρητος πόνος ἔσται</p>
        <p><a>17.42</a> οὐδ' ἔτ' ἀδήριτος ἤτ' ἀλκῆς ἤτε φόβοιο.</p>
        <p><a>17.43</a> ὣς εἰπὼν οὔτησε κατ' ἀσπίδα πάντοσ' ἐΐσην:</p>
        <p><a>17.44</a> οὐδ' ἔρρηξεν χαλκός, ἀνεγνάμφθη δέ οἱ αἰχμὴ</p>
        <p><a>17.45</a> ἀσπίδ' ἐνὶ κρατερῇ: ὃ δὲ δεύτερος ὄρνυτο χαλκῷ</p>
        <p><a>17.46</a> Ἀτρεΐδης Μενέλαος ἐπευξάμενος Διὶ πατρί:</p>
        <p><a>17.47</a> ἂψ δ' ἀναχαζομένοιο κατὰ στομάχοιο θέμεθλα</p>
        <p><a>17.48</a> νύξ', ἐπὶ δ' αὐτὸς ἔρεισε βαρείῃ χειρὶ πιθήσας:</p>
        <p><a>17.49</a> ἀντικρὺ δ' ἁπαλοῖο δι' αὐχένος ἤλυθ' ἀκωκή,</p>
        <p><a>17.50</a> δούπησεν δὲ πεσών, ἀράβησε δὲ τεύχε' ἐπ' αὐτῷ.</p>
        <p><a>17.51</a> αἵματί οἱ δεύοντο κόμαι Χαρίτεσσιν ὁμοῖαι</p>
        <p><a>17.52</a> πλοχμοί θ', οἳ χρυσῷ τε καὶ ἀργύρῳ ἐσφήκωντο.</p>
        <p><a>17.53</a> οἷον δὲ τρέφει ἔρνος ἀνὴρ ἐριθηλὲς ἐλαίης</p>
        <p><a>17.54</a> χώρῳ ἐν οἰοπόλῳ, ὅθ' ἅλις ἀναβέβροχεν ὕδωρ,</p>
        <p><a>17.55</a> καλὸν τηλεθάον: τὸ δέ τε πνοιαὶ δονέουσι</p>
        <p><a>17.56</a> παντοίων ἀνέμων, καί τε βρύει ἄνθεϊ λευκῷ:</p>
        <p><a>17.57</a> ἐλθὼν δ' ἐξαπίνης ἄνεμος σὺν λαίλαπι πολλῇ</p>
        <p><a>17.58</a> βόθρου τ' ἐξέστρεψε καὶ ἐξετάνυσσ' ἐπὶ γαίῃ:</p>
        <p><a>17.59</a> τοῖον Πάνθου υἱὸν ἐϋμμελίην Εὔφορβον</p>
        <p><a>17.60</a> Ἀτρεΐδης Μενέλαος ἐπεὶ κτάνε τεύχε' ἐσύλα.</p>
        <p><a>17.61</a> ὡς δ' ὅτε τίς τε λέων ὀρεσίτροφος ἀλκὶ πεποιθὼς</p>
        <p><a>17.62</a> βοσκομένης ἀγέλης βοῦν ἁρπάσῃ ἥ τις ἀρίστη:</p>
        <p><a>17.63</a> τῆς δ' ἐξ αὐχέν' ἔαξε λαβὼν κρατεροῖσιν ὀδοῦσι</p>
        <p><a>17.64</a> πρῶτον, ἔπειτα δέ θ' αἷμα καὶ ἔγκατα πάντα λαφύσσει</p>
        <p><a>17.65</a> δῃῶν: ἀμφὶ δὲ τόν γε κύνες τ' ἄνδρές τε νομῆες</p>
        <p><a>17.66</a> πολλὰ μάλ' ἰύζουσιν ἀπόπροθεν οὐδ' ἐθέλουσιν</p>
        <p><a>17.67</a> ἀντίον ἐλθέμεναι: μάλα γὰρ χλωρὸν δέος αἱρεῖ:</p>
        <p><a>17.68</a> ὣς τῶν οὔ τινι θυμὸς ἐνὶ στήθεσσιν ἐτόλμα</p>
        <p><a>17.69</a> ἀντίον ἐλθέμεναι Μενελάου κυδαλίμοιο.</p>
        <p><a>17.70</a> ἔνθά κε ῥεῖα φέροι κλυτὰ τεύχεα Πανθοΐδαο</p>
        <p><a>17.71</a> Ἀτρεΐδης, εἰ μή οἱ ἀγάσσατο Φοῖβος Ἀπόλλων,</p>
        <p><a>17.72</a> ὅς ῥά οἱ Ἕκτορ' ἐπῶρσε θοῷ ἀτάλαντον Ἄρηϊ</p>
        <p><a>17.73</a> ἀνέρι εἰσάμενος Κικόνων ἡγήτορι Μέντῃ:</p>
        <p><a>17.74</a> καί μιν φωνήσας ἔπεα πτερόεντα προσηύδα:</p>
        <p><a>17.75</a> Ἕκτορ νῦν σὺ μὲν ὧδε θέεις ἀκίχητα διώκων</p>
        <p><a>17.76</a> ἵππους Αἰακίδαο δαΐφρονος: οἳ δ' ἀλεγεινοὶ</p>
        <p><a>17.77</a> ἀνδράσι γε θνητοῖσι δαμήμεναι ἠδ' ὀχέεσθαι</p>
        <p><a>17.78</a> ἄλλῳ γ' ἢ Ἀχιλῆϊ, τὸν ἀθανάτη τέκε μήτηρ.</p>
        <p><a>17.79</a> τόφρα δέ τοι Μενέλαος ἀρήϊος Ἀτρέος υἱὸς</p>
        <p><a>17.80</a> Πατρόκλῳ περιβὰς Τρώων τὸν ἄριστον ἔπεφνε</p>
        <p><a>17.81</a> Πανθοΐδην Εὔφορβον, ἔπαυσε δὲ θούριδος ἀλκῆς.</p>
        <p><a>17.82</a> ὣς εἰπὼν ὃ μὲν αὖτις ἔβη θεὸς ἂμ πόνον ἀνδρῶν,</p>
        <p><a>17.83</a> Ἕκτορα δ' αἰνὸν ἄχος πύκασε φρένας ἀμφὶ μελαίνας:</p>
        <p><a>17.84</a> πάπτηνεν δ' ἄρ' ἔπειτα κατὰ στίχας, αὐτίκα δ' ἔγνω</p>
        <p><a>17.85</a> τὸν μὲν ἀπαινύμενον κλυτὰ τεύχεα, τὸν δ' ἐπὶ γαίῃ</p>
        <p><a>17.86</a> κείμενον: ἔρρει δ' αἷμα κατ' οὐταμένην ὠτειλήν.</p>
        <p><a>17.87</a> βῆ δὲ διὰ προμάχων κεκορυθμένος αἴθοπι χαλκῷ</p>
        <p><a>17.88</a> ὀξέα κεκλήγων φλογὶ εἴκελος Ἡφαίστοιο</p>
        <p><a>17.89</a> ἀσβέστῳ: οὐδ' υἱὸν λάθεν Ἀτρέος ὀξὺ βοήσας:</p>
        <p><a>17.90</a> ὀχθήσας δ' ἄρα εἶπε πρὸς ὃν μεγαλήτορα θυμόν:</p>
        <p><a>17.91</a> ὤ μοι ἐγὼν εἰ μέν κε λίπω κάτα τεύχεα καλὰ</p>
        <p><a>17.92</a> Πάτροκλόν θ', ὃς κεῖται ἐμῆς ἕνεκ' ἐνθάδε τιμῆς,</p>
        <p><a>17.93</a> μή τίς μοι Δαναῶν νεμεσήσεται ὅς κεν ἴδηται.</p>
        <p><a>17.94</a> εἰ δέ κεν Ἕκτορι μοῦνος ἐὼν καὶ Τρωσὶ μάχωμαι</p>
        <p><a>17.95</a> αἰδεσθείς, μή πώς με περιστήωσ' ἕνα πολλοί:</p>
        <p><a>17.96</a> Τρῶας δ' ἐνθάδε πάντας ἄγει κορυθαίολος Ἕκτωρ.</p>
        <p><a>17.97</a> ἀλλὰ τί ἤ μοι ταῦτα φίλος διελέξατο θυμός;</p>
        <p><a>17.98</a> ὁππότ' ἀνὴρ ἐθέλῃ πρὸς δαίμονα φωτὶ μάχεσθαι</p>
        <p><a>17.99</a> ὅν κε θεὸς τιμᾷ, τάχα οἱ μέγα πῆμα κυλίσθη.</p>
        <p><a>17.100</a> τώ μ' οὔ τις Δαναῶν νεμεσήσεται ὅς κεν ἴδηται</p>
        <p><a>17.101</a> Ἕκτορι χωρήσαντ', ἐπεὶ ἐκ θεόφιν πολεμίζει.</p>
        <p><a>17.102</a> εἰ δέ που Αἴαντός γε βοὴν ἀγαθοῖο πυθοίμην,</p>
        <p><a>17.103</a> ἄμφω κ' αὖτις ἰόντες ἐπιμνησαίμεθα χάρμης</p>
        <p><a>17.104</a> καὶ πρὸς δαίμονά περ, εἴ πως ἐρυσαίμεθα νεκρὸν</p>
        <p><a>17.105</a> Πηλεΐδῃ Ἀχιλῆϊ: κακῶν δέ κε φέρτατον εἴη.</p>
        <p><a>17.106</a> εἷος ὁ ταῦθ' ὅρμαινε κατὰ φρένα καὶ κατὰ θυμὸν</p>
        <p><a>17.107</a> τόφρα δ' ἐπὶ Τρώων στίχες ἤλυθον: ἦρχε δ' ἄρ' Ἕκτωρ.</p>
        <p><a>17.108</a> αὐτὰρ ὅ γ' ἐξοπίσω ἀνεχάζετο, λεῖπε δὲ νεκρὸν</p>
        <p><a>17.109</a> ἐντροπαλιζόμενος ὥς τε λὶς ἠϋγένειος,</p>
        <p><a>17.110</a> ὅν ῥα κύνες τε καὶ ἄνδρες ἀπὸ σταθμοῖο δίωνται</p>
        <p><a>17.111</a> ἔγχεσι καὶ φωνῇ: τοῦ δ' ἐν φρεσὶν ἄλκιμον ἦτορ</p>
        <p><a>17.112</a> παχνοῦται, ἀέκων δέ τ' ἔβη ἀπὸ μεσσαύλοιο:</p>
        <p><a>17.113</a> ὣς ἀπὸ Πατρόκλοιο κίε ξανθὸς Μενέλαος.</p>
        <p><a>17.114</a> στῆ δὲ μεταστρεφθεὶς ἐπεὶ ἵκετο ἔθνος ἑταίρων</p>
        <p><a>17.115</a> παπταίνων Αἴαντα μέγαν Τελαμώνιον υἱόν.</p>
        <p><a>17.116</a> τὸν δὲ μάλ' αἶψ' ἐνόησε μάχης ἐπ' ἀριστερὰ πάσης</p>
        <p><a>17.117</a> θαρσύνονθ' ἑτάρους καὶ ἐποτρύνοντα μάχεσθαι:</p>
        <p><a>17.118</a> θεσπέσιον γάρ σφιν φόβον ἔμβαλε Φοῖβος Ἀπόλλων:</p>
        <p><a>17.119</a> βῆ δὲ θέειν, εἶθαρ δὲ παριστάμενος ἔπος ηὔδα.</p>
        <p><a>17.120</a> Αἶαν δεῦρο πέπον, περὶ Πατρόκλοιο θανόντος</p>
        <p><a>17.121</a> σπεύσομεν, αἴ κε νέκυν περ Ἀχιλλῆϊ προφέρωμεν</p>
        <p><a>17.122</a> γυμνόν: ἀτὰρ τά γε τεύχε' ἔχει κορυθαίολος Ἕκτωρ.</p>
        <p><a>17.123</a> ὣς ἔφατ', Αἴαντι δὲ δαΐφρονι θυμὸν ὄρινε:</p>
        <p><a>17.124</a> βῆ δὲ διὰ προμάχων, ἅμα δὲ ξανθὸς Μενέλαος.</p>
        <p><a>17.125</a> Ἕκτωρ μὲν Πάτροκλον ἐπεὶ κλυτὰ τεύχε' ἀπηύρα,</p>
        <p><a>17.126</a> ἕλχ' ἵν' ἀπ' ὤμοιιν κεφαλὴν τάμοι ὀξέϊ χαλκῷ,</p>
        <p><a>17.127</a> τὸν δὲ νέκυν Τρῳῇσιν ἐρυσσάμενος κυσὶ δοίη.</p>
        <p><a>17.128</a> Αἴας δ' ἐγγύθεν ἦλθε φέρων σάκος ἠΰτε πύργον:</p>
        <p><a>17.129</a> Ἕκτωρ δ' ἂψ ἐς ὅμιλον ἰὼν ἀνεχάζεθ' ἑταίρων,</p>
        <p><a>17.130</a> ἐς δίφρον δ' ἀνόρουσε: δίδου δ' ὅ γε τεύχεα καλὰ</p>
        <p><a>17.131</a> Τρωσὶ φέρειν προτὶ ἄστυ, μέγα κλέος ἔμμεναι αὐτῷ.</p>
        <p><a>17.132</a> Αἴας δ' ἀμφὶ Μενοιτιάδῃ σάκος εὐρὺ καλύψας</p>
        <p><a>17.133</a> ἑστήκει ὥς τίς τε λέων περὶ οἷσι τέκεσσιν,</p>
        <p><a>17.134</a> ᾧ ῥά τε νήπι' ἄγοντι συναντήσωνται ἐν ὕλῃ</p>
        <p><a>17.135</a> ἄνδρες ἐπακτῆρες: ὃ δέ τε σθένεϊ βλεμεαίνει,</p>
        <p><a>17.136</a> πᾶν δέ τ' ἐπισκύνιον κάτω ἕλκεται ὄσσε καλύπτων:</p>
        <p><a>17.137</a> ὣς Αἴας περὶ Πατρόκλῳ ἥρωϊ βεβήκει.</p>
        <p><a>17.138</a> Ἀτρεΐδης δ' ἑτέρωθεν ἀρηΐφιλος Μενέλαος</p>
        <p><a>17.139</a> ἑστήκει, μέγα πένθος ἐνὶ στήθεσσιν ἀέξων.</p>
        <p><a>17.140</a> Γλαῦκος δ' Ἱππολόχοιο πάϊς Λυκίων ἀγὸς ἀνδρῶν</p>
        <p><a>17.141</a> Ἕκτορ' ὑπόδρα ἰδὼν χαλεπῷ ἠνίπαπε μύθῳ:</p>
        <p><a>17.142</a> Ἕκτορ εἶδος ἄριστε μάχης ἄρα πολλὸν ἐδεύεο.</p>
        <p><a>17.143</a> ἦ σ' αὔτως κλέος ἐσθλὸν ἔχει φύξηλιν ἐόντα.</p>
        <p><a>17.144</a> φράζεο νῦν ὅππως κε πόλιν καὶ ἄστυ σαώσῃς</p>
        <p><a>17.145</a> οἶος σὺν λαοῖς τοὶ Ἰλίῳ ἐγγεγάασιν:</p>
        <p><a>17.146</a> οὐ γάρ τις Λυκίων γε μαχησόμενος Δαναοῖσιν</p>
        <p><a>17.147</a> εἶσι περὶ πτόλιος, ἐπεὶ οὐκ ἄρα τις χάρις ἦεν</p>
        <p><a>17.148</a> μάρνασθαι δηΐοισιν ἐπ' ἀνδράσι νωλεμὲς αἰεί.</p>
        <p><a>17.149</a> πῶς κε σὺ χείρονα φῶτα σαώσειας μεθ' ὅμιλον</p>
        <p><a>17.150</a> σχέτλι', ἐπεὶ Σαρπηδόν' ἅμα ξεῖνον καὶ ἑταῖρον</p>
        <p><a>17.151</a> κάλλιπες Ἀργείοισιν ἕλωρ καὶ κύρμα γενέσθαι,</p>
        <p><a>17.152</a> ὅς τοι πόλλ' ὄφελος γένετο πτόλεΐ τε καὶ αὐτῷ</p>
        <p><a>17.153</a> ζωὸς ἐών: νῦν δ' οὔ οἱ ἀλαλκέμεναι κύνας ἔτλης.</p>
        <p><a>17.154</a> τὼ νῦν εἴ τις ἐμοὶ Λυκίων ἐπιπείσεται ἀνδρῶν</p>
        <p><a>17.155</a> οἴκαδ' ἴμεν, Τροίῃ δὲ πεφήσεται αἰπὺς ὄλεθρος.</p>
        <p><a>17.156</a> εἰ γὰρ νῦν Τρώεσσι μένος πολυθαρσὲς ἐνείη</p>
        <p><a>17.157</a> ἄτρομον, οἷόν τ' ἄνδρας ἐσέρχεται οἳ περὶ πάτρης</p>
        <p><a>17.158</a> ἀνδράσι δυσμενέεσσι πόνον καὶ δῆριν ἔθεντο,</p>
        <p><a>17.159</a> αἶψά κε Πάτροκλον ἐρυσαίμεθα Ἴλιον εἴσω.</p>
        <p><a>17.160</a> εἰ δ' οὗτος προτὶ ἄστυ μέγα Πριάμοιο ἄνακτος</p>
        <p><a>17.161</a> ἔλθοι τεθνηὼς καί μιν ἐρυσαίμεθα χάρμης,</p>
        <p><a>17.162</a> αἶψά κεν Ἀργεῖοι Σαρπηδόνος ἔντεα καλὰ</p>
        <p><a>17.163</a> λύσειαν, καί κ' αὐτὸν ἀγοίμεθα Ἴλιον εἴσω:</p>
        <p><a>17.164</a> τοίου γὰρ θεράπων πέφατ' ἀνέρος, ὃς μέγ' ἄριστος</p>
        <p><a>17.165</a> Ἀργείων παρὰ νηυσὶ καὶ ἀγχέμαχοι θεράποντες.</p>
        <p><a>17.166</a> ἀλλὰ σύ γ' Αἴαντος μεγαλήτορος οὐκ ἐτάλασσας</p>
        <p><a>17.167</a> στήμεναι ἄντα κατ' ὄσσε ἰδὼν δηΐων ἐν ἀϋτῇ,</p>
        <p><a>17.168</a> οὐδ' ἰθὺς μαχέσασθαι, ἐπεὶ σέο φέρτερός ἐστι.</p>
        <p><a>17.169</a> τὸν δ' ἄρ' ὑπόδρα ἰδὼν προσέφη κορυθαίολος Ἕκτωρ:</p>
        <p><a>17.170</a> Γλαῦκε τί ἢ δὲ σὺ τοῖος ἐὼν ὑπέροπλον ἔειπες;</p>
        <p><a>17.171</a> ὢ πόποι ἦ τ' ἐφάμην σὲ περὶ φρένας ἔμμεναι ἄλλων</p>
        <p><a>17.172</a> τῶν ὅσσοι Λυκίην ἐριβώλακα ναιετάουσι:</p>
        <p><a>17.173</a> νῦν δέ σευ ὠνοσάμην πάγχυ φρένας οἷον ἔειπες,</p>
        <p><a>17.174</a> ὅς τέ με φῂς Αἴαντα πελώριον οὐχ ὑπομεῖναι.</p>
        <p><a>17.175</a> οὔ τοι ἐγὼν ἔρριγα μάχην οὐδὲ κτύπον ἵππων:</p>
        <p><a>17.176</a> ἀλλ' αἰεί τε Διὸς κρείσσων νόος αἰγιόχοιο,</p>
        <p><a>17.177</a> ὅς τε καὶ ἄλκιμον ἄνδρα φοβεῖ καὶ ἀφείλετο νίκην</p>
        <p><a>17.178</a> ῥηϊδίως, ὁτὲ δ' αὐτὸς ἐποτρύνει μαχέσασθαι.</p>
        <p><a>17.179</a> ἀλλ' ἄγε δεῦρο πέπον, παρ' ἔμ' ἵστασο καὶ ἴδε ἔργον,</p>
        <p><a>17.180</a> ἠὲ πανημέριος κακὸς ἔσσομαι, ὡς ἀγορεύεις,</p>
        <p><a>17.181</a> ἦ τινα καὶ Δαναῶν ἀλκῆς μάλα περ μεμαῶτα</p>
        <p><a>17.182</a> σχήσω ἀμυνέμεναι περὶ Πατρόκλοιο θανόντος.</p>
        <p><a>17.183</a> ὣς εἰπὼν Τρώεσσιν ἐκέκλετο μακρὸν ἀΰσας:</p>
        <p><a>17.184</a> Τρῶες καὶ Λύκιοι καὶ Δάρδανοι ἀγχιμαχηταί,</p>
        <p><a>17.185</a> ἀνέρες ἔστε φίλοι, μνήσασθε δὲ θούριδος ἀλκῆς,</p>
        <p><a>17.186</a> ὄφρ' ἂν ἐγὼν Ἀχιλῆος ἀμύμονος ἔντεα δύω</p>
        <p><a>17.187</a> καλά, τὰ Πατρόκλοιο βίην ἐνάριξα κατακτάς.</p>
        <p><a>17.188</a> ὣς ἄρα φωνήσας ἀπέβη κορυθαίολος Ἕκτωρ</p>
        <p><a>17.189</a> δηΐου ἐκ πολέμοιο: θέων δ' ἐκίχανεν ἑταίρους</p>
        <p><a>17.190</a> ὦκα μάλ' οὔ πω τῆλε ποσὶ κραιπνοῖσι μετασπών,</p>
        <p><a>17.191</a> οἳ προτὶ ἄστυ φέρον κλυτὰ τεύχεα Πηλεΐωνος.</p>
        <p><a>17.192</a> στὰς δ' ἀπάνευθε μάχης πολυδακρύου ἔντε' ἄμειβεν:</p>
        <p><a>17.193</a> ἤτοι ὃ μὲν τὰ ἃ δῶκε φέρειν προτὶ Ἴλιον ἱρὴν</p>
        <p><a>17.194</a> Τρωσὶ φιλοπτολέμοισιν, ὃ δ' ἄμβροτα τεύχεα δῦνε</p>
        <p><a>17.195</a> Πηλεΐδεω Ἀχιλῆος ἅ οἱ θεοὶ Οὐρανίωνες</p>
        <p><a>17.196</a> πατρὶ φίλῳ ἔπορον: ὃ δ' ἄρα ᾧ παιδὶ ὄπασσε</p>
        <p><a>17.197</a> γηράς: ἀλλ' οὐχ υἱὸς ἐν ἔντεσι πατρὸς ἐγήρα.</p>
        <p><a>17.198</a> τὸν δ' ὡς οὖν ἀπάνευθεν ἴδεν νεφεληγερέτα Ζεὺς</p>
        <p><a>17.199</a> τεύχεσι Πηλεΐδαο κορυσσόμενον θείοιο,</p>
        <p><a>17.200</a> κινήσας ῥα κάρη προτὶ ὃν μυθήσατο θυμόν:</p>
        <p><a>17.201</a> ἆ δείλ' οὐδέ τί τοι θάνατος καταθύμιός ἐστιν</p>
        <p><a>17.202</a> ὃς δή τοι σχεδὸν εἶσι: σὺ δ' ἄμβροτα τεύχεα δύνεις</p>
        <p><a>17.203</a> ἀνδρὸς ἀριστῆος, τόν τε τρομέουσι καὶ ἄλλοι:</p>
        <p><a>17.204</a> τοῦ δὴ ἑταῖρον ἔπεφνες ἐνηέα τε κρατερόν τε,</p>
        <p><a>17.205</a> τεύχεα δ' οὐ κατὰ κόσμον ἀπὸ κρατός τε καὶ ὤμων</p>
        <p><a>17.206</a> εἵλευ: ἀτάρ τοι νῦν γε μέγα κράτος ἐγγυαλίξω,</p>
        <p><a>17.207</a> τῶν ποινὴν ὅ τοι οὔ τι μάχης ἐκνοστήσαντι</p>
        <p><a>17.208</a> δέξεται Ἀνδρομάχη κλυτὰ τεύχεα Πηλεΐωνος.</p>
        <p><a>17.209</a> ἦ καὶ κυανέῃσιν ἐπ' ὀφρύσι νεῦσε Κρονίων.</p>
        <p><a>17.210</a> Ἕκτορι δ' ἥρμοσε τεύχε' ἐπὶ χροΐ, δῦ δέ μιν Ἄρης</p>
        <p><a>17.211</a> δεινὸς ἐνυάλιος, πλῆσθεν δ' ἄρα οἱ μέλε' ἐντὸς</p>
        <p><a>17.212</a> ἀλκῆς καὶ σθένεος: μετὰ δὲ κλειτοὺς ἐπικούρους</p>
        <p><a>17.213</a> βῆ ῥα μέγα ἰάχων: ἰνδάλλετο δέ σφισι πᾶσι</p>
        <p><a>17.214</a> τεύχεσι λαμπόμενος μεγαθύμου Πηλεΐωνος.</p>
        <p><a>17.215</a> ὄτρυνεν δὲ ἕκαστον ἐποιχόμενος ἐπέεσσι</p>
        <p><a>17.216</a> Μέσθλην τε Γλαῦκόν τε Μέδοντά τε Θερσίλοχόν τε</p>
        <p><a>17.217</a> Ἀστεροπαῖόν τε Δεισήνορά θ' Ἱππόθοόν τε</p>
        <p><a>17.218</a> Φόρκυν τε Χρομίον τε καὶ Ἔννομον οἰωνιστήν:</p>
        <p><a>17.219</a> τοὺς ὅ γ' ἐποτρύνων ἔπεα πτερόεντα προσηύδα:</p>
        <p><a>17.220</a> κέκλυτε μυρία φῦλα περικτιόνων ἐπικούρων:</p>
        <p><a>17.221</a> οὐ γὰρ ἐγὼ πληθὺν διζήμενος οὐδὲ χατίζων</p>
        <p><a>17.222</a> ἐνθάδ' ἀφ' ὑμετέρων πολίων ἤγειρα ἕκαστον,</p>
        <p><a>17.223</a> ἀλλ' ἵνα μοι Τρώων ἀλόχους καὶ νήπια τέκνα</p>
        <p><a>17.224</a> προφρονέως ῥύοισθε φιλοπτολέμων ὑπ' Ἀχαιῶν.</p>
        <p><a>17.225</a> τὰ φρονέων δώροισι κατατρύχω καὶ ἐδωδῇ</p>
        <p><a>17.226</a> λαούς, ὑμέτερον δὲ ἑκάστου θυμὸν ἀέξω.</p>
        <p><a>17.227</a> τώ τις νῦν ἰθὺς τετραμμένος ἢ ἀπολέσθω</p>
        <p><a>17.228</a> ἠὲ σαωθήτω: ἣ γὰρ πολέμου ὀαριστύς.</p>
        <p><a>17.229</a> ὃς δέ κε Πάτροκλον καὶ τεθνηῶτά περ ἔμπης</p>
        <p><a>17.230</a> Τρῶας ἐς ἱπποδάμους ἐρύσῃ, εἴξῃ δέ οἱ Αἴας,</p>
        <p><a>17.231</a> ἥμισυ τῷ ἐνάρων ἀποδάσσομαι, ἥμισυ δ' αὐτὸς</p>
        <p><a>17.232</a> ἕξω ἐγώ: τὸ δέ οἱ κλέος ἔσσεται ὅσσον ἐμοί περ.</p>
        <p><a>17.233</a> ὣς ἔφαθ', οἳ δ' ἰθὺς Δαναῶν βρίσαντες ἔβησαν</p>
        <p><a>17.234</a> δούρατ' ἀνασχόμενοι: μάλα δέ σφισιν ἔλπετο θυμὸς</p>
        <p><a>17.235</a> νεκρὸν ὑπ' Αἴαντος ἐρύειν Τελαμωνιάδαο</p>
        <p><a>17.236</a> νήπιοι: ἦ τε πολέσσιν ἐπ' αὐτῷ θυμὸν ἀπηύρα.</p>
        <p><a>17.237</a> καὶ τότ' ἄρ' Αἴας εἶπε βοὴν ἀγαθὸν Μενέλαον:</p>
        <p><a>17.238</a> ὦ πέπον ὦ Μενέλαε διοτρεφὲς οὐκέτι νῶϊ</p>
        <p><a>17.239</a> ἔλπομαι αὐτώ περ νοστησέμεν ἐκ πολέμοιο.</p>
        <p><a>17.240</a> οὔ τι τόσον νέκυος περιδείδια Πατρόκλοιο,</p>
        <p><a>17.241</a> ὅς κε τάχα Τρώων κορέει κύνας ἠδ' οἰωνούς,</p>
        <p><a>17.242</a> ὅσσον ἐμῇ κεφαλῇ περιδείδια μή τι πάθῃσι,</p>
        <p><a>17.243</a> καὶ σῇ, ἐπεὶ πολέμοιο νέφος περὶ πάντα καλύπτει</p>
        <p><a>17.244</a> Ἕκτωρ, ἡμῖν δ' αὖτ' ἀναφαίνεται αἰπὺς ὄλεθρος.</p>
        <p><a>17.245</a> ἀλλ' ἄγ' ἀριστῆας Δαναῶν κάλει, ἤν τις ἀκούσῃ.</p>
        <p><a>17.246</a> ὣς ἔφατ', οὐδ' ἀπίθησε βοὴν ἀγαθὸς Μενέλαος,</p>
        <p><a>17.247</a> ἤϋσεν δὲ διαπρύσιον Δαναοῖσι γεγωνώς:</p>
        <p><a>17.248</a> ὦ φίλοι Ἀργείων ἡγήτορες ἠδὲ μέδοντες</p>
        <p><a>17.249</a> οἵ τε παρ' Ἀτρεΐδῃς Ἀγαμέμνονι καὶ Μενελάῳ</p>
        <p><a>17.250</a> δήμια πίνουσιν καὶ σημαίνουσιν ἕκαστος</p>
        <p><a>17.251</a> λαοῖς: ἐκ δὲ Διὸς τιμὴ καὶ κῦδος ὀπηδεῖ.</p>
        <p><a>17.252</a> ἀργαλέον δέ μοί ἐστι διασκοπιᾶσθαι ἕκαστον</p>
        <p><a>17.253</a> ἡγεμόνων: τόσση γὰρ ἔρις πολέμοιο δέδηεν:</p>
        <p><a>17.254</a> ἀλλά τις αὐτὸς ἴτω, νεμεσιζέσθω δ' ἐνὶ θυμῷ</p>
        <p><a>17.255</a> Πάτροκλον Τρῳῇσι κυσὶν μέλπηθρα γενέσθαι.</p>
        <p><a>17.256</a> ὣς ἔφατ', ὀξὺ δ' ἄκουσεν Ὀϊλῆος ταχὺς Αἴας:</p>
        <p><a>17.257</a> πρῶτος δ' ἀντίος ἦλθε θέων ἀνὰ δηϊοτῆτα,</p>
        <p><a>17.258</a> τὸν δὲ μετ' Ἰδομενεὺς καὶ ὀπάων Ἰδομενῆος</p>
        <p><a>17.259</a> Μηριόνης ἀτάλαντος Ἐνυαλίῳ ἀνδρειφόντῃ.</p>
        <p><a>17.260</a> τῶν δ' ἄλλων τίς κεν ᾗσι φρεσὶν οὐνόματ' εἴποι,</p>
        <p><a>17.261</a> ὅσσοι δὴ μετόπισθε μάχην ἤγειραν Ἀχαιῶν;</p>
        <p><a>17.262</a> Τρῶες δὲ προὔτυψαν ἀολλέες: ἦρχε δ' ἄρ' Ἕκτωρ.</p>
        <p><a>17.263</a> ὡς δ' ὅτ' ἐπὶ προχοῇσι διιπετέος ποταμοῖο</p>
        <p><a>17.264</a> βέβρυχεν μέγα κῦμα ποτὶ ῥόον, ἀμφὶ δέ τ' ἄκραι</p>
        <p><a>17.265</a> ἠϊόνες βοόωσιν ἐρευγομένης ἁλὸς ἔξω,</p>
        <p><a>17.266</a> τόσσῃ ἄρα Τρῶες ἰαχῇ ἴσαν. αὐτὰρ Ἀχαιοὶ</p>
        <p><a>17.267</a> ἕστασαν ἀμφὶ Μενοιτιάδῃ ἕνα θυμὸν ἔχοντες</p>
        <p><a>17.268</a> φραχθέντες σάκεσιν χαλκήρεσιν: ἀμφὶ δ' ἄρά σφι</p>
        <p><a>17.269</a> λαμπρῇσιν κορύθεσσι Κρονίων ἠέρα πολλὴν</p>
        <p><a>17.270</a> χεῦ', ἐπεὶ οὐδὲ Μενοιτιάδην ἔχθαιρε πάρος γε,</p>
        <p><a>17.271</a> ὄφρα ζωὸς ἐὼν θεράπων ἦν Αἰακίδαο:</p>
        <p><a>17.272</a> μίσησεν δ' ἄρα μιν δηΐων κυσὶ κύρμα γενέσθαι</p>
        <p><a>17.273</a> Τρῳῇσιν: τὼ καί οἱ ἀμυνέμεν ὦρσεν ἑταίρους.</p>
        <p><a>17.274</a> ὦσαν δὲ πρότεροι Τρῶες ἑλίκωπας Ἀχαιούς:</p>
        <p><a>17.275</a> νεκρὸν δὲ προλιπόντες ὑπέτρεσαν, οὐδέ τιν' αὐτῶν</p>
        <p><a>17.276</a> Τρῶες ὑπέρθυμοι ἕλον ἔγχεσιν ἱέμενοί περ,</p>
        <p><a>17.277</a> ἀλλὰ νέκυν ἐρύοντο: μίνυνθα δὲ καὶ τοῦ Ἀχαιοὶ</p>
        <p><a>17.278</a> μέλλον ἀπέσσεσθαι: μάλα γάρ σφεας ὦκ' ἐλέλιξεν</p>
        <p><a>17.279</a> Αἴας, ὃς περὶ μὲν εἶδος, περὶ δ' ἔργα τέτυκτο</p>
        <p><a>17.280</a> τῶν ἄλλων Δαναῶν μετ' ἀμύμονα Πηλεΐωνα.</p>
        <p><a>17.281</a> ἴθυσεν δὲ διὰ προμάχων συῒ εἴκελος ἀλκὴν</p>
        <p><a>17.282</a> καπρίῳ, ὅς τ' ἐν ὄρεσσι κύνας θαλερούς τ' αἰζηοὺς</p>
        <p><a>17.283</a> ῥηϊδίως ἐκέδασσεν, ἑλιξάμενος διὰ βήσσας:</p>
        <p><a>17.284</a> ὣς υἱὸς Τελαμῶνος ἀγαυοῦ φαίδιμος Αἴας</p>
        <p><a>17.285</a> ῥεῖα μετεισάμενος Τρώων ἐκέδασσε φάλαγγας</p>
        <p><a>17.286</a> οἳ περὶ Πατρόκλῳ βέβασαν, φρόνεον δὲ μάλιστα</p>
        <p><a>17.287</a> ἄστυ πότι σφέτερον ἐρύειν καὶ κῦδος ἀρέσθαι.</p>
        <p><a>17.288</a> ἤτοι τὸν Λήθοιο Πελασγοῦ φαίδιμος υἱὸς</p>
        <p><a>17.289</a> Ἱππόθοος ποδὸς ἕλκε κατὰ κρατερὴν ὑσμίνην</p>
        <p><a>17.290</a> δησάμενος τελαμῶνι παρὰ σφυρὸν ἀμφὶ τένοντας</p>
        <p><a>17.291</a> Ἕκτορι καὶ Τρώεσσι χαριζόμενος: τάχα δ' αὐτῷ</p>
        <p><a>17.292</a> ἦλθε κακόν, τό οἱ οὔ τις ἐρύκακεν ἱεμένων περ.</p>
        <p><a>17.293</a> τὸν δ' υἱὸς Τελαμῶνος ἐπαΐξας δι' ὁμίλου</p>
        <p><a>17.294</a> πλῆξ' αὐτοσχεδίην κυνέης διὰ χαλκοπαρῄου:</p>
        <p><a>17.295</a> ἤρικε δ' ἱπποδάσεια κόρυς περὶ δουρὸς ἀκωκῇ</p>
        <p><a>17.296</a> πληγεῖσ' ἔγχεΐ τε μεγάλῳ καὶ χειρὶ παχείῃ,</p>
        <p><a>17.297</a> ἐγκέφαλος δὲ παρ' αὐλὸν ἀνέδραμεν ἐξ ὠτειλῆς</p>
        <p><a>17.298</a> αἱματόεις: τοῦ δ' αὖθι λύθη μένος, ἐκ δ' ἄρα χειρῶν</p>
        <p><a>17.299</a> Πατρόκλοιο πόδα μεγαλήτορος ἧκε χαμᾶζε</p>
        <p><a>17.300</a> κεῖσθαι: ὃ δ' ἄγχ' αὐτοῖο πέσε πρηνὴς ἐπὶ νεκρῷ</p>
        <p><a>17.301</a> τῆλ' ἀπὸ Λαρίσης ἐριβώλακος, οὐδὲ τοκεῦσι</p>
        <p><a>17.302</a> θρέπτρα φίλοις ἀπέδωκε, μινυνθάδιος δέ οἱ αἰὼν</p>
        <p><a>17.303</a> ἔπλεθ' ὑπ' Αἴαντος μεγαθύμου δουρὶ δαμέντι.</p>
        <p><a>17.304</a> Ἕκτωρ δ' αὖτ' Αἴαντος ἀκόντισε δουρὶ φαεινῷ:</p>
        <p><a>17.305</a> ἀλλ' ὃ μὲν ἄντα ἰδὼν ἠλεύατο χάλκεον ἔγχος</p>
        <p><a>17.306</a> τυτθόν: ὃ δὲ Σχεδίον μεγαθύμου Ἰφίτου υἱὸν</p>
        <p><a>17.307</a> Φωκήων ὄχ' ἄριστον, ὃς ἐν κλειτῷ Πανοπῆϊ</p>
        <p><a>17.308</a> οἰκία ναιετάασκε πολέσσ' ἄνδρεσσιν ἀνάσσων,</p>
        <p><a>17.309</a> τὸν βάλ' ὑπὸ κληῗδα μέσην: διὰ δ' ἀμπερὲς ἄκρη</p>
        <p><a>17.310</a> αἰχμὴ χαλκείη παρὰ νείατον ὦμον ἀνέσχε:</p>
        <p><a>17.311</a> δούπησεν δὲ πεσών, ἀράβησε δὲ τεύχε' ἐπ' αὐτῷ.</p>
        <p><a>17.312</a> Αἴας δ' αὖ Φόρκυνα δαΐφρονα Φαίνοπος υἱὸν</p>
        <p><a>17.313</a> Ἱπποθόῳ περιβάντα μέσην κατὰ γαστέρα τύψε:</p>
        <p><a>17.314</a> ῥῆξε δὲ θώρηκος γύαλον, διὰ δ' ἔντερα χαλκὸς</p>
        <p><a>17.315</a> ἤφυσ': ὃ δ' ἐν κονίῃσι πεσὼν ἕλε γαῖαν ἀγοστῷ.</p>
        <p><a>17.316</a> χώρησαν δ' ὑπό τε πρόμαχοι καὶ φαίδιμος Ἕκτωρ:</p>
        <p><a>17.317</a> Ἀργεῖοι δὲ μέγα ἴαχον, ἐρύσαντο δὲ νεκροὺς</p>
        <p><a>17.318</a> Φόρκυν θ' Ἱππόθοόν τε, λύοντο δὲ τεύχε' ἀπ' ὤμων.</p>
        <p><a>17.319</a> ἔνθά κεν αὖτε Τρῶες ἀρηϊφίλων ὑπ' Ἀχαιῶν</p>
        <p><a>17.320</a> Ἴλιον εἰσανέβησαν ἀναλκείῃσι δαμέντες,</p>
        <p><a>17.321</a> Ἀργεῖοι δέ κε κῦδος ἕλον καὶ ὑπὲρ Διὸς αἶσαν</p>
        <p><a>17.322</a> κάρτεϊ καὶ σθένεϊ σφετέρῳ: ἀλλ' αὐτὸς Ἀπόλλων</p>
        <p><a>17.323</a> Αἰνείαν ὄτρυνε δέμας Περίφαντι ἐοικὼς</p>
        <p><a>17.324</a> κήρυκι Ἠπυτίδῃ, ὅς οἱ παρὰ πατρὶ γέροντι</p>
        <p><a>17.325</a> κηρύσσων γήρασκε φίλα φρεσὶ μήδεα εἰδώς:</p>
        <p><a>17.326</a> τῷ μιν ἐεισάμενος προσέφη Διὸς υἱὸς Ἀπόλλων:</p>
        <p><a>17.327</a> Αἰνεία πῶς ἂν καὶ ὑπὲρ θεὸν εἰρύσσαισθε</p>
        <p><a>17.328</a> Ἴλιον αἰπεινήν; ὡς δὴ ἴδον ἀνέρας ἄλλους</p>
        <p><a>17.329</a> κάρτεΐ τε σθένεΐ τε πεποιθότας ἠνορέῃ τε</p>
        <p><a>17.330</a> πλήθεΐ τε σφετέρῳ καὶ ὑπερδέα δῆμον ἔχοντας:</p>
        <p><a>17.331</a> ἡμῖν δὲ Ζεὺς μὲν πολὺ βούλεται ἢ Δαναοῖσι</p>
        <p><a>17.332</a> νίκην: ἀλλ' αὐτοὶ τρεῖτ' ἄσπετον οὐδὲ μάχεσθε.</p>
        <p><a>17.333</a> ὣς ἔφατ', Αἰνείας δ' ἑκατηβόλον Ἀπόλλωνα</p>
        <p><a>17.334</a> ἔγνω ἐς ἄντα ἰδών, μέγα δ' Ἕκτορα εἶπε βοήσας:</p>
        <p><a>17.335</a> Ἕκτόρ τ' ἠδ' ἄλλοι Τρώων ἀγοὶ ἠδ' ἐπικούρων</p>
        <p><a>17.336</a> αἰδὼς μὲν νῦν ἥδε γ' ἀρηϊφίλων ὑπ' Ἀχαιῶν</p>
        <p><a>17.337</a> Ἴλιον εἰσαναβῆναι ἀναλκείῃσι δαμέντας.</p>
        <p><a>17.338</a> ἀλλ' ἔτι γάρ τίς φησι θεῶν ἐμοὶ ἄγχι παραστὰς</p>
        <p><a>17.339</a> Ζῆν' ὕπατον μήστωρα μάχης ἐπιτάρροθον εἶναι:</p>
        <p><a>17.340</a> τώ ῥ' ἰθὺς Δαναῶν ἴομεν, μηδ' οἵ γε ἕκηλοι</p>
        <p><a>17.341</a> Πάτροκλον νηυσὶν πελασαίατο τεθνηῶτα.</p>
        <p><a>17.342</a> ὣς φάτο, καί ῥα πολὺ προμάχων ἐξάλμενος ἔστη:</p>
        <p><a>17.343</a> οἳ δ' ἐλελίχθησαν καὶ ἐναντίοι ἔσταν Ἀχαιῶν.</p>
        <p><a>17.344</a> ἔνθ' αὖτ' Αἰνείας Λειώκριτον οὔτασε δουρὶ</p>
        <p><a>17.345</a> υἱὸν Ἀρίσβαντος Λυκομήδεος ἐσθλὸν ἑταῖρον.</p>
        <p><a>17.346</a> τὸν δὲ πεσόντ' ἐλέησεν ἀρηΐφιλος Λυκομήδης,</p>
        <p><a>17.347</a> στῆ δὲ μάλ' ἐγγὺς ἰών, καὶ ἀκόντισε δουρὶ φαεινῷ,</p>
        <p><a>17.348</a> καὶ βάλεν Ἱππασίδην Ἀπισάονα ποιμένα λαῶν</p>
        <p><a>17.349</a> ἧπαρ ὑπὸ πραπίδων, εἶθαρ δ' ὑπὸ γούνατ' ἔλυσεν,</p>
        <p><a>17.350</a> ὅς ῥ' ἐκ Παιονίης ἐριβώλακος εἰληλούθει,</p>
        <p><a>17.351</a> καὶ δὲ μετ' Ἀστεροπαῖον ἀριστεύεσκε μάχεσθαι.</p>
        <p><a>17.352</a> τὸν δὲ πεσόντ' ἐλέησεν ἀρήϊος Ἀστεροπαῖος,</p>
        <p><a>17.353</a> ἴθυσεν δὲ καὶ ὃ πρόφρων Δαναοῖσι μάχεσθαι:</p>
        <p><a>17.354</a> ἀλλ' οὔ πως ἔτι εἶχε: σάκεσσι γὰρ ἔρχατο πάντῃ</p>
        <p><a>17.355</a> ἑσταότες περὶ Πατρόκλῳ, πρὸ δὲ δούρατ' ἔχοντο.</p>
        <p><a>17.356</a> Αἴας γὰρ μάλα πάντας ἐπῴχετο πολλὰ κελεύων:</p>
        <p><a>17.357</a> οὔτέ τιν' ἐξοπίσω νεκροῦ χάζεσθαι ἀνώγει</p>
        <p><a>17.358</a> οὔτέ τινα προμάχεσθαι Ἀχαιῶν ἔξοχον ἄλλων,</p>
        <p><a>17.359</a> ἀλλὰ μάλ' ἀμφ' αὐτῷ βεβάμεν, σχεδόθεν δὲ μάχεσθαι.</p>
        <p><a>17.360</a> ὣς Αἴας ἐπέτελλε πελώριος, αἵματι δὲ χθὼν</p>
        <p><a>17.361</a> δεύετο πορφυρέῳ, τοὶ δ' ἀγχιστῖνοι ἔπιπτον</p>
        <p><a>17.362</a> νεκροὶ ὁμοῦ Τρώων καὶ ὑπερμενέων ἐπικούρων</p>
        <p><a>17.363</a> καὶ Δαναῶν: οὐδ' οἳ γὰρ ἀναιμωτί γε μάχοντο,</p>
        <p><a>17.364</a> παυρότεροι δὲ πολὺ φθίνυθον: μέμνηντο γὰρ αἰεὶ</p>
        <p><a>17.365</a> ἀλλήλοις ἀν' ὅμιλον ἀλεξέμεναι φόνον αἰπύν.</p>
        <p><a>17.366</a> ὣς οἳ μὲν μάρναντο δέμας πυρός, οὐδέ κε φαίης</p>
        <p><a>17.367</a> οὔτέ ποτ' ἠέλιον σῶν ἔμμεναι οὔτε σελήνην:</p>
        <p><a>17.368</a> ἠέρι γὰρ κατέχοντο μάχης ἐπί θ' ὅσσον ἄριστοι</p>
        <p><a>17.369</a> ἕστασαν ἀμφὶ Μενοιτιάδῃ κατατεθνηῶτι.</p>
        <p><a>17.370</a> οἳ δ' ἄλλοι Τρῶες καὶ ἐϋκνήμιδες Ἀχαιοὶ</p>
        <p><a>17.371</a> εὔκηλοι πολέμιζον ὑπ' αἰθέρι, πέπτατο δ' αὐγὴ</p>
        <p><a>17.372</a> ἠελίου ὀξεῖα, νέφος δ' οὐ φαίνετο πάσης</p>
        <p><a>17.373</a> γαίης οὐδ' ὀρέων: μεταπαυόμενοι δὲ μάχοντο</p>
        <p><a>17.374</a> ἀλλήλων ἀλεείνοντες βέλεα στονόεντα</p>
        <p><a>17.375</a> πολλὸν ἀφεσταότες. τοὶ δ' ἐν μέσῳ ἄλγε' ἔπασχον</p>
        <p><a>17.376</a> ἠέρι καὶ πολέμῳ, τείροντο δὲ νηλέϊ χαλκῷ</p>
        <p><a>17.377</a> ὅσσοι ἄριστοι ἔσαν: δύο δ' οὔ πω φῶτε πεπύσθην</p>
        <p><a>17.378</a> ἀνέρε κυδαλίμω Θρασυμήδης Ἀντίλοχός τε</p>
        <p><a>17.379</a> Πατρόκλοιο θανόντος ἀμύμονος, ἀλλ' ἔτ' ἔφαντο</p>
        <p><a>17.380</a> ζωὸν ἐνὶ πρώτῳ ὁμάδῳ Τρώεσσι μάχεσθαι.</p>
        <p><a>17.381</a> τὼ δ' ἐπιοσσομένω θάνατον καὶ φύζαν ἑταίρων</p>
        <p><a>17.382</a> νόσφιν ἐμαρνάσθην, ἐπεὶ ὣς ἐπετέλλετο Νέστωρ</p>
        <p><a>17.383</a> ὀτρύνων πόλεμον δὲ μελαινάων ἀπὸ νηῶν.</p>
        <p><a>17.384</a> τοῖς δὲ πανημερίοις ἔριδος μέγα νεῖκος ὀρώρει</p>
        <p><a>17.385</a> ἀργαλέης: καμάτῳ δὲ καὶ ἱδρῷ νωλεμὲς αἰεὶ</p>
        <p><a>17.386</a> γούνατά τε κνῆμαί τε πόδες θ' ὑπένερθεν ἑκάστου</p>
        <p><a>17.387</a> χεῖρές τ' ὀφθαλμοί τε παλάσσετο μαρναμένοιιν</p>
        <p><a>17.388</a> ἀμφ' ἀγαθὸν θεράποντα ποδώκεος Αἰακίδαο.</p>
        <p><a>17.389</a> ὡς δ' ὅτ' ἀνὴρ ταύροιο βοὸς μεγάλοιο βοείην</p>
        <p><a>17.390</a> λαοῖσιν δώῃ τανύειν μεθύουσαν ἀλοιφῇ:</p>
        <p><a>17.391</a> δεξάμενοι δ' ἄρα τοί γε διαστάντες τανύουσι</p>
        <p><a>17.392</a> κυκλόσ', ἄφαρ δέ τε ἰκμὰς ἔβη, δύνει δέ τ' ἀλοιφὴ</p>
        <p><a>17.393</a> πολλῶν ἑλκόντων, τάνυται δέ τε πᾶσα διὰ πρό:</p>
        <p><a>17.394</a> ὣς οἵ γ' ἔνθα καὶ ἔνθα νέκυν ὀλίγῃ ἐνὶ χώρῃ</p>
        <p><a>17.395</a> εἵλκεον ἀμφότεροι: μάλα δέ σφισιν ἔλπετο θυμὸς</p>
        <p><a>17.396</a> Τρωσὶν μὲν ἐρύειν προτὶ Ἴλιον, αὐτὰρ Ἀχαιοῖς</p>
        <p><a>17.397</a> νῆας ἔπι γλαφυράς: περὶ δ' αὐτοῦ μῶλος ὀρώρει</p>
        <p><a>17.398</a> ἄγριος: οὐδέ κ' Ἄρης λαοσσόος οὐδέ κ' Ἀθήνη</p>
        <p><a>17.399</a> τόν γε ἰδοῦσ' ὀνόσαιτ', οὐδ' εἰ μάλα μιν χόλος ἵκοι:</p>
        <p><a>17.400</a> τοῖον Ζεὺς ἐπὶ Πατρόκλῳ ἀνδρῶν τε καὶ ἵππων</p>
        <p><a>17.401</a> ἤματι τῷ ἐτάνυσσε κακὸν πόνον: οὐδ' ἄρα πώ τι</p>
        <p><a>17.402</a> ᾔδεε Πάτροκλον τεθνηότα δῖος Ἀχιλλεύς:</p>
        <p><a>17.403</a> πολλὸν γὰρ ῥ' ἀπάνευθε νεῶν μάρναντο θοάων</p>
        <p><a>17.404</a> τείχει ὕπο Τρώων: τό μιν οὔ ποτε ἔλπετο θυμῷ</p>
        <p><a>17.405</a> τεθνάμεν, ἀλλὰ ζωὸν ἐνιχριμφθέντα πύλῃσιν</p>
        <p><a>17.406</a> ἂψ ἀπονοστήσειν, ἐπεὶ οὐδὲ τὸ ἔλπετο πάμπαν</p>
        <p><a>17.407</a> ἐκπέρσειν πτολίεθρον ἄνευ ἕθεν, οὐδὲ σὺν αὐτῷ:</p>
        <p><a>17.408</a> πολλάκι γὰρ τό γε μητρὸς ἐπεύθετο νόσφιν ἀκούων,</p>
        <p><a>17.409</a> ἥ οἱ ἀπαγγέλλεσκε Διὸς μεγάλοιο νόημα.</p>
        <p><a>17.410</a> δὴ τότε γ' οὔ οἱ ἔειπε κακὸν τόσον ὅσσον ἐτύχθη</p>
        <p><a>17.411</a> μήτηρ, ὅττί ῥά οἱ πολὺ φίλτατος ὤλεθ' ἑταῖρος.</p>
        <p><a>17.412</a> οἳ δ' αἰεὶ περὶ νεκρὸν ἀκαχμένα δούρατ' ἔχοντες</p>
        <p><a>17.413</a> νωλεμὲς ἐγχρίμπτοντο καὶ ἀλλήλους ἐνάριζον:</p>
        <p><a>17.414</a> ὧδε δέ τις εἴπεσκεν Ἀχαιῶν χαλκοχιτώνων:</p>
        <p><a>17.415</a> ὦ φίλοι οὐ μὰν ἧμιν ἐϋκλεὲς ἀπονέεσθαι</p>
        <p><a>17.416</a> νῆας ἔπι γλαφυράς, ἀλλ' αὐτοῦ γαῖα μέλαινα</p>
        <p><a>17.417</a> πᾶσι χάνοι: τό κεν ἧμιν ἄφαρ πολὺ κέρδιον εἴη</p>
        <p><a>17.418</a> εἰ τοῦτον Τρώεσσι μεθήσομεν ἱπποδάμοισιν</p>
        <p><a>17.419</a> ἄστυ πότι σφέτερον ἐρύσαι καὶ κῦδος ἀρέσθαι.</p>
        <p><a>17.420</a> ὣς δέ τις αὖ Τρώων μεγαθύμων αὐδήσασκεν:</p>
        <p><a>17.421</a> ὦ φίλοι, εἰ καὶ μοῖρα παρ' ἀνέρι τῷδε δαμῆναι</p>
        <p><a>17.422</a> πάντας ὁμῶς, μή πώ τις ἐρωείτω πολέμοιο.</p>
        <p><a>17.423</a> ὣς ἄρα τις εἴπεσκε, μένος δ' ὄρσασκεν ἑκάστου.</p>
        <p><a>17.424</a> ὣς οἳ μὲν μάρναντο, σιδήρειος δ' ὀρυμαγδὸς</p>
        <p><a>17.425</a> χάλκεον οὐρανὸν ἷκε δι' αἰθέρος ἀτρυγέτοιο:</p>
        <p><a>17.426</a> ἵπποι δ' Αἰακίδαο μάχης ἀπάνευθεν ἐόντες</p>
        <p><a>17.427</a> κλαῖον, ἐπεὶ δὴ πρῶτα πυθέσθην ἡνιόχοιο</p>
        <p><a>17.428</a> ἐν κονίῃσι πεσόντος ὑφ' Ἕκτορος ἀνδροφόνοιο.</p>
        <p><a>17.429</a> ἦ μὰν Αὐτομέδων Διώρεος ἄλκιμος υἱὸς</p>
        <p><a>17.430</a> πολλὰ μὲν ἂρ μάστιγι θοῇ ἐπεμαίετο θείνων,</p>
        <p><a>17.431</a> πολλὰ δὲ μειλιχίοισι προσηύδα, πολλὰ δ' ἀρειῇ:</p>
        <p><a>17.432</a> τὼ δ' οὔτ' ἂψ ἐπὶ νῆας ἐπὶ πλατὺν Ἑλλήσποντον</p>
        <p><a>17.433</a> ἠθελέτην ἰέναι οὔτ' ἐς πόλεμον μετ' Ἀχαιούς,</p>
        <p><a>17.434</a> ἀλλ' ὥς τε στήλη μένει ἔμπεδον, ἥ τ' ἐπὶ τύμβῳ</p>
        <p><a>17.435</a> ἀνέρος ἑστήκῃ τεθνηότος ἠὲ γυναικός,</p>
        <p><a>17.436</a> ὣς μένον ἀσφαλέως περικαλλέα δίφρον ἔχοντες</p>
        <p><a>17.437</a> οὔδει ἐνισκίμψαντε καρήατα: δάκρυα δέ σφι</p>
        <p><a>17.438</a> θερμὰ κατὰ βλεφάρων χαμάδις ῥέε μυρομένοισιν</p>
        <p><a>17.439</a> ἡνιόχοιο πόθῳ: θαλερὴ δ' ἐμιαίνετο χαίτη</p>
        <p><a>17.440</a> ζεύγλης ἐξεριποῦσα παρὰ ζυγὸν ἀμφοτέρωθεν.</p>
        <p><a>17.441</a> μυρομένω δ' ἄρα τώ γε ἰδὼν ἐλέησε Κρονίων,</p>
        <p><a>17.442</a> κινήσας δὲ κάρη προτὶ ὃν μυθήσατο θυμόν:</p>
        <p><a>17.443</a> ἆ δειλώ, τί σφῶϊ δόμεν Πηλῆϊ ἄνακτι</p>
        <p><a>17.444</a> θνητῷ, ὑμεῖς δ' ἐστὸν ἀγήρω τ' ἀθανάτω τε;</p>
        <p><a>17.445</a> ἦ ἵνα δυστήνοισι μετ' ἀνδράσιν ἄλγε' ἔχητον;</p>
        <p><a>17.446</a> οὐ μὲν γάρ τί πού ἐστιν ὀϊζυρώτερον ἀνδρὸς</p>
        <p><a>17.447</a> πάντων, ὅσσά τε γαῖαν ἔπι πνείει τε καὶ ἕρπει.</p>
        <p><a>17.448</a> ἀλλ' οὐ μὰν ὑμῖν γε καὶ ἅρμασι δαιδαλέοισιν</p>
        <p><a>17.449</a> Ἕκτωρ Πριαμίδης ἐποχήσεται: οὐ γὰρ ἐάσω.</p>
        <p><a>17.450</a> ἦ οὐχ ἅλις ὡς καὶ τεύχε' ἔχει καὶ ἐπεύχεται αὔτως;</p>
        <p><a>17.451</a> σφῶϊν δ' ἐν γούνεσσι βαλῶ μένος ἠδ' ἐνὶ θυμῷ,</p>
        <p><a>17.452</a> ὄφρα καὶ Αὐτομέδοντα σαώσετον ἐκ πολέμοιο</p>
        <p><a>17.453</a> νῆας ἔπι γλαφυράς: ἔτι γάρ σφισι κῦδος ὀρέξω</p>
        <p><a>17.454</a> κτείνειν, εἰς ὅ κε νῆας ἐϋσσέλμους ἀφίκωνται</p>
        <p><a>17.455</a> δύῃ τ' ἠέλιος καὶ ἐπὶ κνέφας ἱερὸν ἔλθῃ:</p>
        <p><a>17.456</a> ὣς εἰπὼν ἵπποισιν ἐνέπνευσεν μένος ἠΰ.</p>
        <p><a>17.457</a> τὼ δ' ἀπὸ χαιτάων κονίην οὖδας δὲ βαλόντε</p>
        <p><a>17.458</a> ῥίμφα φέρον θοὸν ἅρμα μετὰ Τρῶας καὶ Ἀχαιούς.</p>
        <p><a>17.459</a> τοῖσι δ' ἐπ' Αὐτομέδων μάχετ' ἀχνύμενός περ ἑταίρου</p>
        <p><a>17.460</a> ἵπποις ἀΐσσων ὥς τ' αἰγυπιὸς μετὰ χῆνας:</p>
        <p><a>17.461</a> ῥέα μὲν γὰρ φεύγεσκεν ὑπ' ἐκ Τρώων ὀρυμαγδοῦ,</p>
        <p><a>17.462</a> ῥεῖα δ' ἐπαΐξασκε πολὺν καθ' ὅμιλον ὀπάζων.</p>
        <p><a>17.463</a> ἀλλ' οὐχ ᾕρει φῶτας ὅτε σεύαιτο διώκειν:</p>
        <p><a>17.464</a> οὐ γάρ πως ἦν οἶον ἐόνθ' ἱερῷ ἐνὶ δίφρῳ</p>
        <p><a>17.465</a> ἔγχει ἐφορμᾶσθαι καὶ ἐπίσχειν ὠκέας ἵππους.</p>
        <p><a>17.466</a> ὀψὲ δὲ δή μιν ἑταῖρος ἀνὴρ ἴδεν ὀφθαλμοῖσιν</p>
        <p><a>17.467</a> Ἀλκιμέδων υἱὸς Λαέρκεος Αἱμονίδαο:</p>
        <p><a>17.468</a> στῆ δ' ὄπιθεν δίφροιο καὶ Αὐτομέδοντα προσηύδα:</p>
        <p><a>17.469</a> Αὐτόμεδον, τίς τοί νυ θεῶν νηκερδέα βουλὴν</p>
        <p><a>17.470</a> ἐν στήθεσσιν ἔθηκε, καὶ ἐξέλετο φρένας ἐσθλάς;</p>
        <p><a>17.471</a> οἷον πρὸς Τρῶας μάχεαι πρώτῳ ἐν ὁμίλῳ</p>
        <p><a>17.472</a> μοῦνος: ἀτάρ τοι ἑταῖρος ἀπέκτατο, τεύχεα δ' Ἕκτωρ</p>
        <p><a>17.473</a> αὐτὸς ἔχων ὤμοισιν ἀγάλλεται Αἰακίδαο.</p>
        <p><a>17.474</a> τὸν δ' αὖτ' Αὐτομέδων προσέφη Διώρεος υἱός:</p>
        <p><a>17.475</a> Ἀλκίμεδον τίς γάρ τοι Ἀχαιῶν ἄλλος ὁμοῖος</p>
        <p><a>17.476</a> ἵππων ἀθανάτων ἐχέμεν δμῆσίν τε μένος τε,</p>
        <p><a>17.477</a> εἰ μὴ Πάτροκλος θεόφιν μήστωρ ἀτάλαντος</p>
        <p><a>17.478</a> ζωὸς ἐών; νῦν αὖ θάνατος καὶ μοῖρα κιχάνει.</p>
        <p><a>17.479</a> ἀλλὰ σὺ μὲν μάστιγα καὶ ἡνία σιγαλόεντα</p>
        <p><a>17.480</a> δέξαι, ἐγὼ δ' ἵππων ἀποβήσομαι, ὄφρα μάχωμαι.</p>
        <p><a>17.481</a> ὣς ἔφατ', Ἀλκιμέδων δὲ βοηθόον ἅρμ' ἐπορούσας</p>
        <p><a>17.482</a> καρπαλίμως μάστιγα καὶ ἡνία λάζετο χερσίν,</p>
        <p><a>17.483</a> Αὐτομέδων δ' ἀπόρουσε: νόησε δὲ φαίδιμος Ἕκτωρ,</p>
        <p><a>17.484</a> αὐτίκα δ' Αἰνείαν προσεφώνεεν ἐγγὺς ἐόντα:</p>
        <p><a>17.485</a> Αἰνεία Τρώων βουληφόρε χαλκοχιτώνων</p>
        <p><a>17.486</a> ἵππω τώδ' ἐνόησα ποδώκεος Αἰακίδαο</p>
        <p><a>17.487</a> ἐς πόλεμον προφανέντε σὺν ἡνιόχοισι κακοῖσι:</p>
        <p><a>17.488</a> τώ κεν ἐελποίμην αἱρησέμεν, εἰ σύ γε θυμῷ</p>
        <p><a>17.489</a> σῷ ἐθέλεις, ἐπεὶ οὐκ ἂν ἐφορμηθέντε γε νῶϊ</p>
        <p><a>17.490</a> τλαῖεν ἐναντίβιον στάντες μαχέσασθαι Ἄρηϊ.</p>
        <p><a>17.491</a> ὣς ἔφατ', οὐδ' ἀπίθησεν ἐῢς πάϊς Ἀγχίσαο.</p>
        <p><a>17.492</a> τὼ δ' ἰθὺς βήτην βοέῃς εἰλυμένω ὤμους</p>
        <p><a>17.493</a> αὔῃσι στερεῇσι: πολὺς δ' ἐπελήλατο χαλκός.</p>
        <p><a>17.494</a> τοῖσι δ' ἅμα Χρομίος τε καὶ Ἄρητος θεοειδὴς</p>
        <p><a>17.495</a> ἤϊσαν ἀμφότεροι: μάλα δέ σφισιν ἔλπετο θυμὸς</p>
        <p><a>17.496</a> αὐτώ τε κτενέειν ἐλάαν τ' ἐριαύχενας ἵππους</p>
        <p><a>17.497</a> νήπιοι, οὐδ' ἄρ' ἔμελλον ἀναιμωτί γε νέεσθαι</p>
        <p><a>17.498</a> αὖτις ἀπ' Αὐτομέδοντος. ὃ δ' εὐξάμενος Διὶ πατρὶ</p>
        <p><a>17.499</a> ἀλκῆς καὶ σθένεος πλῆτο φρένας ἀμφὶ μελαίνας:</p>
        <p><a>17.500</a> αὐτίκα δ' Ἀλκιμέδοντα προσηύδα πιστὸν ἑταῖρον:</p>
        <p><a>17.501</a> Ἀλκίμεδον μὴ δή μοι ἀπόπροθεν ἰσχέμεν ἵππους,</p>
        <p><a>17.502</a> ἀλλὰ μάλ' ἐμπνείοντε μεταφρένῳ: οὐ γὰρ ἔγωγε</p>
        <p><a>17.503</a> Ἕκτορα Πριαμίδην μένεος σχήσεσθαι ὀΐω,</p>
        <p><a>17.504</a> πρίν γ' ἐπ' Ἀχιλλῆος καλλίτριχε βήμεναι ἵππω</p>
        <p><a>17.505</a> νῶϊ κατακτείναντα, φοβῆσαί τε στίχας ἀνδρῶν</p>
        <p><a>17.506</a> Ἀργείων, ἤ κ' αὐτὸς ἐνὶ πρώτοισιν ἁλοίη.</p>
        <p><a>17.507</a> ὣς εἰπὼν Αἴαντε καλέσσατο καὶ Μενέλαον:</p>
        <p><a>17.508</a> Αἴαντ' Ἀργείων ἡγήτορε καὶ Μενέλαε</p>
        <p><a>17.509</a> ἤτοι μὲν τὸν νεκρὸν ἐπιτράπεθ' οἵ περ ἄριστοι</p>
        <p><a>17.510</a> ἀμφ' αὐτῷ βεβάμεν καὶ ἀμύνεσθαι στίχας ἀνδρῶν,</p>
        <p><a>17.511</a> νῶϊν δὲ ζωοῖσιν ἀμύνετε νηλεὲς ἦμαρ:</p>
        <p><a>17.512</a> τῇδε γὰρ ἔβρισαν πόλεμον κάτα δακρυόεντα</p>
        <p><a>17.513</a> Ἕκτωρ Αἰνείας θ', οἳ Τρώων εἰσὶν ἄριστοι.</p>
        <p><a>17.514</a> ἀλλ' ἤτοι μὲν ταῦτα θεῶν ἐν γούνασι κεῖται:</p>
        <p><a>17.515</a> ἥσω γὰρ καὶ ἐγώ, τὰ δέ κεν Διὶ πάντα μελήσει.</p>
        <p><a>17.516</a> ἦ ῥα, καὶ ἀμπεπαλὼν προΐει δολιχόσκιον ἔγχος,</p>
        <p><a>17.517</a> καὶ βάλεν Ἀρήτοιο κατ' ἀσπίδα πάντοσ' ἐΐσην:</p>
        <p><a>17.518</a> ἣ δ' οὐκ ἔγχος ἔρυτο, διὰ πρὸ δὲ εἴσατο χαλκός,</p>
        <p><a>17.519</a> νειαίρῃ δ' ἐν γαστρὶ διὰ ζωστῆρος ἔλασσεν.</p>
        <p><a>17.520</a> ὡς δ' ὅτ' ἂν ὀξὺν ἔχων πέλεκυν αἰζήϊος ἀνὴρ</p>
        <p><a>17.521</a> κόψας ἐξόπιθεν κεράων βοὸς ἀγραύλοιο</p>
        <p><a>17.522</a> ἶνα τάμῃ διὰ πᾶσαν, ὃ δὲ προθορὼν ἐρίπῃσιν,</p>
        <p><a>17.523</a> ὣς ἄρ' ὅ γε προθορὼν πέσεν ὕπτιος: ἐν δέ οἱ ἔγχος</p>
        <p><a>17.524</a> νηδυίοισι μάλ' ὀξὺ κραδαινόμενον λύε γυῖα.</p>
        <p><a>17.525</a> Ἕκτωρ δ' Αὐτομέδοντος ἀκόντισε δουρὶ φαεινῷ:</p>
        <p><a>17.526</a> ἀλλ' ὃ μὲν ἄντα ἰδὼν ἠλεύατο χάλκεον ἔγχος:</p>
        <p><a>17.527</a> πρόσσω γὰρ κατέκυψε, τὸ δ' ἐξόπιθεν δόρυ μακρὸν</p>
        <p><a>17.528</a> οὔδει ἐνισκίμφθη, ἐπὶ δ' οὐρίαχος πελεμίχθη</p>
        <p><a>17.529</a> ἔγχεος: ἔνθα δ' ἔπειτ' ἀφίει μένος ὄβριμος Ἄρης.</p>
        <p><a>17.530</a> καί νύ κε δὴ ξιφέεσσ' αὐτοσχεδὸν ὁρμηθήτην</p>
        <p><a>17.531</a> εἰ μή σφω' Αἴαντε διέκριναν μεμαῶτε,</p>
        <p><a>17.532</a> οἵ ῥ' ἦλθον καθ' ὅμιλον ἑταίρου κικλήσκοντος:</p>
        <p><a>17.533</a> τοὺς ὑποταρβήσαντες ἐχώρησαν πάλιν αὖτις</p>
        <p><a>17.534</a> Ἕκτωρ Αἰνείας τ' ἠδὲ Χρομίος θεοειδής,</p>
        <p><a>17.535</a> Ἄρητον δὲ κατ' αὖθι λίπον δεδαϊγμένον ἦτορ</p>
        <p><a>17.536</a> κείμενον: Αὐτομέδων δὲ θοῷ ἀτάλαντος Ἄρηϊ</p>
        <p><a>17.537</a> τεύχεά τ' ἐξενάριξε καὶ εὐχόμενος ἔπος ηὔδα:</p>
        <p><a>17.538</a> ἦ δὴ μὰν ὀλίγον γε Μενοιτιάδαο θανόντος</p>
        <p><a>17.539</a> κῆρ ἄχεος μεθέηκα χερείονά περ καταπέφνων.</p>
        <p><a>17.540</a> ὣς εἰπὼν ἐς δίφρον ἑλὼν ἔναρα βροτόεντα</p>
        <p><a>17.541</a> θῆκ', ἂν δ' αὐτὸς ἔβαινε πόδας καὶ χεῖρας ὕπερθεν</p>
        <p><a>17.542</a> αἱματόεις ὥς τίς τε λέων κατὰ ταῦρον ἐδηδώς.</p>
        <p><a>17.543</a> ἂψ δ' ἐπὶ Πατρόκλῳ τέτατο κρατερὴ ὑσμίνη</p>
        <p><a>17.544</a> ἀργαλέη πολύδακρυς, ἔγειρε δὲ νεῖκος Ἀθήνη</p>
        <p><a>17.545</a> οὐρανόθεν καταβᾶσα: προῆκε γὰρ εὐρύοπα Ζεὺς</p>
        <p><a>17.546</a> ὀρνύμεναι Δαναούς: δὴ γὰρ νόος ἐτράπετ' αὐτοῦ.</p>
        <p><a>17.547</a> ἠΰτε πορφυρέην ἶριν θνητοῖσι τανύσσῃ</p>
        <p><a>17.548</a> Ζεὺς ἐξ οὐρανόθεν τέρας ἔμμεναι ἢ πολέμοιο</p>
        <p><a>17.549</a> ἢ καὶ χειμῶνος δυσθαλπέος, ὅς ῥά τε ἔργων</p>
        <p><a>17.550</a> ἀνθρώπους ἀνέπαυσεν ἐπὶ χθονί, μῆλα δὲ κήδει,</p>
        <p><a>17.551</a> ὣς ἣ πορφυρέῃ νεφέλῃ πυκάσασα ἓ αὐτὴν</p>
        <p><a>17.552</a> δύσετ' Ἀχαιῶν ἔθνος, ἔγειρε δὲ φῶτα ἕκαστον.</p>
        <p><a>17.553</a> πρῶτον δ' Ἀτρέος υἱὸν ἐποτρύνουσα προσηύδα</p>
        <p><a>17.554</a> ἴφθιμον Μενέλαον: ὃ γάρ ῥά οἱ ἐγγύθεν ἦεν:</p>
        <p><a>17.555</a> εἰσαμένη Φοίνικι δέμας καὶ ἀτειρέα φωνήν:</p>
        <p><a>17.556</a> σοὶ μὲν δὴ Μενέλαε κατηφείη καὶ ὄνειδος</p>
        <p><a>17.557</a> ἔσσεται εἴ κ' Ἀχιλῆος ἀγαυοῦ πιστὸν ἑταῖρον</p>
        <p><a>17.558</a> τείχει ὕπο Τρώων ταχέες κύνες ἑλκήσουσιν.</p>
        <p><a>17.559</a> ἀλλ' ἔχεο κρατερῶς, ὄτρυνε δὲ λαὸν ἅπαντα.</p>
        <p><a>17.560</a> τὴν δ' αὖτε προσέειπε βοὴν ἀγαθὸς Μενέλαος:</p>
        <p><a>17.561</a> Φοῖνιξ ἄττα γεραιὲ παλαιγενές, εἰ γὰρ Ἀθήνη</p>
        <p><a>17.562</a> δοίη κάρτος ἐμοί, βελέων δ' ἀπερύκοι ἐρωήν:</p>
        <p><a>17.563</a> τώ κεν ἔγωγ' ἐθέλοιμι παρεστάμεναι καὶ ἀμύνειν</p>
        <p><a>17.564</a> Πατρόκλῳ: μάλα γάρ με θανὼν ἐσεμάσσατο θυμόν.</p>
        <p><a>17.565</a> ἀλλ' Ἕκτωρ πυρὸς αἰνὸν ἔχει μένος, οὐδ' ἀπολήγει</p>
        <p><a>17.566</a> χαλκῷ δηϊόων: τῷ γὰρ Ζεὺς κῦδος ὀπάζει.</p>
        <p><a>17.567</a> ὣς φάτο, γήθησεν δὲ θεὰ γλαυκῶπις Ἀθήνη,</p>
        <p><a>17.568</a> ὅττί ῥά οἱ πάμπρωτα θεῶν ἠρήσατο πάντων.</p>
        <p><a>17.569</a> ἐν δὲ βίην ὤμοισι καὶ ἐν γούνεσσιν ἔθηκε,</p>
        <p><a>17.570</a> καί οἱ μυίης θάρσος ἐνὶ στήθεσσιν ἐνῆκεν,</p>
        <p><a>17.571</a> ἥ τε καὶ ἐργομένη μάλα περ χροὸς ἀνδρομέοιο</p>
        <p><a>17.572</a> ἰσχανάᾳ δακέειν, λαρόν τέ οἱ αἷμ' ἀνθρώπου:</p>
        <p><a>17.573</a> τοίου μιν θάρσευς πλῆσε φρένας ἀμφὶ μελαίνας,</p>
        <p><a>17.574</a> βῆ δ' ἐπὶ Πατρόκλῳ, καὶ ἀκόντισε δουρὶ φαεινῷ.</p>
        <p><a>17.575</a> ἔσκε δ' ἐνὶ Τρώεσσι Ποδῆς υἱὸς Ἠετίωνος</p>
        <p><a>17.576</a> ἀφνειός τ' ἀγαθός τε: μάλιστα δέ μιν τίεν Ἕκτωρ</p>
        <p><a>17.577</a> δήμου, ἐπεί οἱ ἑταῖρος ἔην φίλος εἰλαπιναστής:</p>
        <p><a>17.578</a> τόν ῥα κατὰ ζωστῆρα βάλε ξανθὸς Μενέλαος</p>
        <p><a>17.579</a> ἀΐξαντα φόβον δέ, διὰ πρὸ δὲ χαλκὸν ἔλασσε:</p>
        <p><a>17.580</a> δούπησεν δὲ πεσών: ἀτὰρ Ἀτρεΐδης Μενέλαος</p>
        <p><a>17.581</a> νεκρὸν ὑπ' ἐκ Τρώων ἔρυσεν μετὰ ἔθνος ἑταίρων.</p>
        <p><a>17.582</a> Ἕκτορα δ' ἐγγύθεν ἱστάμενος ὄτρυνεν Ἀπόλλων</p>
        <p><a>17.583</a> Φαίνοπι Ἀσιάδῃ ἐναλίγκιος, ὅς οἱ ἁπάντων</p>
        <p><a>17.584</a> ξείνων φίλτατος ἔσκεν Ἀβυδόθι οἰκία ναίων:</p>
        <p><a>17.585</a> τῷ μιν ἐεισάμενος προσέφη ἑκάεργος Ἀπόλλων:</p>
        <p><a>17.586</a> Ἕκτορ τίς κέ σ' ἔτ' ἄλλος Ἀχαιῶν ταρβήσειεν;</p>
        <p><a>17.587</a> οἷον δὴ Μενέλαον ὑπέτρεσας, ὃς τὸ πάρος γε</p>
        <p><a>17.588</a> μαλθακὸς αἰχμητής: νῦν δ' οἴχεται οἶος ἀείρας</p>
        <p><a>17.589</a> νεκρὸν ὑπ' ἐκ Τρώων, σὸν δ' ἔκτανε πιστὸν ἑταῖρον</p>
        <p><a>17.590</a> ἐσθλὸν ἐνὶ προμάχοισι Ποδῆν υἱὸν Ἠετίωνος.</p>
        <p><a>17.591</a> ὣς φάτο, τὸν δ' ἄχεος νεφέλη ἐκάλυψε μέλαινα,</p>
        <p><a>17.592</a> βῆ δὲ διὰ προμάχων κεκορυθμένος αἴθοπι χαλκῷ.</p>
        <p><a>17.593</a> καὶ τότ' ἄρα Κρονίδης ἕλετ' αἰγίδα θυσσανόεσσαν</p>
        <p><a>17.594</a> μαρμαρέην, Ἴδην δὲ κατὰ νεφέεσσι κάλυψεν,</p>
        <p><a>17.595</a> ἀστράψας δὲ μάλα μεγάλ' ἔκτυπε, τὴν δὲ τίναξε,</p>
        <p><a>17.596</a> νίκην δὲ Τρώεσσι δίδου, ἐφόβησε δ' Ἀχαιούς.</p>
        <p><a>17.597</a> πρῶτος Πηνέλεως Βοιώτιος ἦρχε φόβοιο.</p>
        <p><a>17.598</a> βλῆτο γὰρ ὦμον δουρὶ πρόσω τετραμμένος αἰεὶ</p>
        <p><a>17.599</a> ἄκρον ἐπιλίγδην: γράψεν δέ οἱ ὀστέον ἄχρις</p>
        <p><a>17.600</a> αἰχμὴ Πουλυδάμαντος: ὃ γάρ ῥ' ἔβαλε σχεδὸν ἐλθών.</p>
        <p><a>17.601</a> Λήϊτον αὖθ' Ἕκτωρ σχεδὸν οὔτασε χεῖρ' ἐπὶ καρπῷ</p>
        <p><a>17.602</a> υἱὸν Ἀλεκτρυόνος μεγαθύμου, παῦσε δὲ χάρμης:</p>
        <p><a>17.603</a> τρέσσε δὲ παπτήνας, ἐπεὶ οὐκέτι ἔλπετο θυμῷ</p>
        <p><a>17.604</a> ἔγχος ἔχων ἐν χειρὶ μαχήσεσθαι Τρώεσσιν.</p>
        <p><a>17.605</a> Ἕκτορα δ' Ἰδομενεὺς μετὰ Λήϊτον ὁρμηθέντα</p>
        <p><a>17.606</a> βεβλήκει θώρηκα κατὰ στῆθος παρὰ μαζόν:</p>
        <p><a>17.607</a> ἐν καυλῷ δ' ἐάγη δολιχὸν δόρυ, τοὶ δὲ βόησαν</p>
        <p><a>17.608</a> Τρῶες: ὃ δ' Ἰδομενῆος ἀκόντισε Δευκαλίδαο</p>
        <p><a>17.609</a> δίφρῳ ἐφεσταότος: τοῦ μέν ῥ' ἀπὸ τυτθὸν ἅμαρτεν:</p>
        <p><a>17.610</a> αὐτὰρ ὃ Μηριόναο ὀπάονά θ' ἡνίοχόν τε</p>
        <p><a>17.611</a> Κοίρανον, ὅς ῥ' ἐκ Λύκτου ἐϋκτιμένης ἕπετ' αὐτῷ:</p>
        <p><a>17.612</a> πεζὸς γὰρ τὰ πρῶτα λιπὼν νέας ἀμφιελίσσας</p>
        <p><a>17.613</a> ἤλυθε, καί κε Τρωσὶ μέγα κράτος ἐγγυάλιξεν,</p>
        <p><a>17.614</a> εἰ μὴ Κοίρανος ὦκα ποδώκεας ἤλασεν ἵππους:</p>
        <p><a>17.615</a> καὶ τῷ μὲν φάος ἦλθεν, ἄμυνε δὲ νηλεὲς ἦμαρ,</p>
        <p><a>17.616</a> αὐτὸς δ' ὤλεσε θυμὸν ὑφ' Ἕκτορος ἀνδροφόνοιο:</p>
        <p><a>17.617</a> τὸν βάλ' ὑπὸ γναθμοῖο καὶ οὔατος, ἐκ δ' ἄρ' ὀδόντας</p>
        <p><a>17.618</a> ὦσε δόρυ πρυμνόν, διὰ δὲ γλῶσσαν τάμε μέσσην.</p>
        <p><a>17.619</a> ἤριπε δ' ἐξ ὀχέων, κατὰ δ' ἡνία χεῦεν ἔραζε.</p>
        <p><a>17.620</a> καὶ τά γε Μηριόνης ἔλαβεν χείρεσσι φίλῃσι</p>
        <p><a>17.621</a> κύψας ἐκ πεδίοιο, καὶ Ἰδομενῆα προσηύδα:</p>
        <p><a>17.622</a> μάστιε νῦν εἷός κε θοὰς ἐπὶ νῆας ἵκηαι:</p>
        <p><a>17.623</a> γιγνώσκεις δὲ καὶ αὐτὸς ὅ τ' οὐκέτι κάρτος Ἀχαιῶν.</p>
        <p><a>17.624</a> ὣς ἔφατ', Ἰδομενεὺς δ' ἵμασεν καλλίτριχας ἵππους</p>
        <p><a>17.625</a> νῆας ἔπι γλαφυράς: δὴ γὰρ δέος ἔμπεσε θυμῷ.</p>
        <p><a>17.626</a> οὐδ' ἔλαθ' Αἴαντα μεγαλήτορα καὶ Μενέλαον</p>
        <p><a>17.627</a> Ζεύς, ὅτε δὴ Τρώεσσι δίδου ἑτεραλκέα νίκην.</p>
        <p><a>17.628</a> τοῖσι δὲ μύθων ἦρχε μέγας Τελαμώνιος Αἴας:</p>
        <p><a>17.629</a> ὢ πόποι ἤδη μέν κε καὶ ὃς μάλα νήπιός ἐστι</p>
        <p><a>17.630</a> γνοίη ὅτι Τρώεσσι πατὴρ Ζεὺς αὐτὸς ἀρήγει.</p>
        <p><a>17.631</a> τῶν μὲν γὰρ πάντων βέλε' ἅπτεται ὅς τις ἀφήῃ</p>
        <p><a>17.632</a> ἢ κακὸς ἢ ἀγαθός: Ζεὺς δ' ἔμπης πάντ' ἰθύνει:</p>
        <p><a>17.633</a> ἡμῖν δ' αὔτως πᾶσιν ἐτώσια πίπτει ἔραζε.</p>
        <p><a>17.634</a> ἀλλ' ἄγετ' αὐτοί περ φραζώμεθα μῆτιν ἀρίστην,</p>
        <p><a>17.635</a> ἠμὲν ὅπως τὸν νεκρὸν ἐρύσσομεν, ἠδὲ καὶ αὐτοὶ</p>
        <p><a>17.636</a> χάρμα φίλοις ἑτάροισι γενώμεθα νοστήσαντες,</p>
        <p><a>17.637</a> οἵ που δεῦρ' ὁρόωντες ἀκηχέδατ', οὐδ' ἔτι φασὶν</p>
        <p><a>17.638</a> Ἕκτορος ἀνδροφόνοιο μένος καὶ χεῖρας ἀάπτους</p>
        <p><a>17.639</a> σχήσεσθ', ἀλλ' ἐν νηυσὶ μελαίνῃσιν πεσέεσθαι.</p>
        <p><a>17.640</a> εἴη δ' ὅς τις ἑταῖρος ἀπαγγείλειε τάχιστα</p>
        <p><a>17.641</a> Πηλεΐδῃ, ἐπεὶ οὔ μιν ὀΐομαι οὐδὲ πεπύσθαι</p>
        <p><a>17.642</a> λυγρῆς ἀγγελίης, ὅτι οἱ φίλος ὤλεθ' ἑταῖρος.</p>
        <p><a>17.643</a> ἀλλ' οὔ πῃ δύναμαι ἰδέειν τοιοῦτον Ἀχαιῶν:</p>
        <p><a>17.644</a> ἠέρι γὰρ κατέχονται ὁμῶς αὐτοί τε καὶ ἵπποι.</p>
        <p><a>17.645</a> Ζεῦ πάτερ ἀλλὰ σὺ ῥῦσαι ὑπ' ἠέρος υἷας Ἀχαιῶν,</p>
        <p><a>17.646</a> ποίησον δ' αἴθρην, δὸς δ' ὀφθαλμοῖσιν ἰδέσθαι:</p>
        <p><a>17.647</a> ἐν δὲ φάει καὶ ὄλεσσον, ἐπεί νύ τοι εὔαδεν οὕτως.</p>
        <p><a>17.648</a> ὣς φάτο, τὸν δὲ πατὴρ ὀλοφύρατο δάκρυ χέοντα:</p>
        <p><a>17.649</a> αὐτίκα δ' ἠέρα μὲν σκέδασεν καὶ ἀπῶσεν ὀμίχλην,</p>
        <p><a>17.650</a> ἠέλιος δ' ἐπέλαμψε, μάχη δ' ἐπὶ πᾶσα φαάνθη:</p>
        <p><a>17.651</a> καὶ τότ' ἄρ' Αἴας εἶπε βοὴν ἀγαθὸν Μενέλαον:</p>
        <p><a>17.652</a> σκέπτεο νῦν Μενέλαε διοτρεφὲς αἴ κεν ἴδηαι</p>
        <p><a>17.653</a> ζωὸν ἔτ' Ἀντίλοχον μεγαθύμου Νέστορος υἱόν,</p>
        <p><a>17.654</a> ὄτρυνον δ' Ἀχιλῆϊ δαΐφρονι θᾶσσον ἰόντα</p>
        <p><a>17.655</a> εἰπεῖν ὅττι ῥά οἱ πολὺ φίλτατος ὤλεθ' ἑταῖρος.</p>
        <p><a>17.656</a> ὣς ἔφατ', οὐδ' ἀπίθησε βοὴν ἀγαθὸς Μενέλαος,</p>
        <p><a>17.657</a> βῆ δ' ἰέναι ὥς τίς τε λέων ἀπὸ μεσσαύλοιο,</p>
        <p><a>17.658</a> ὅς τ' ἐπεὶ ἄρ κε κάμῃσι κύνας τ' ἄνδρας τ' ἐρεθίζων,</p>
        <p><a>17.659</a> οἵ τέ μιν οὐκ εἰῶσι βοῶν ἐκ πῖαρ ἑλέσθαι</p>
        <p><a>17.660</a> πάννυχοι ἐγρήσσοντες: ὃ δὲ κρειῶν ἐρατίζων</p>
        <p><a>17.661</a> ἰθύει, ἀλλ' οὔ τι πρήσσει: θαμέες γὰρ ἄκοντες</p>
        <p><a>17.662</a> ἀντίον ἀΐσσουσι θρασειάων ἀπὸ χειρῶν,</p>
        <p><a>17.663</a> καιόμεναί τε δεταί, τάς τε τρεῖ ἐσσύμενός περ:</p>
        <p><a>17.664</a> ἠῶθεν δ' ἀπονόσφιν ἔβη τετιηότι θυμῷ:</p>
        <p><a>17.665</a> ὣς ἀπὸ Πατρόκλοιο βοὴν ἀγαθὸς Μενέλαος</p>
        <p><a>17.666</a> ἤϊε πόλλ' ἀέκων: περὶ γὰρ δίε μή μιν Ἀχαιοὶ</p>
        <p><a>17.667</a> ἀργαλέου πρὸ φόβοιο ἕλωρ δηΐοισι λίποιεν.</p>
        <p><a>17.668</a> πολλὰ δὲ Μηριόνῃ τε καὶ Αἰάντεσσ' ἐπέτελλεν:</p>
        <p><a>17.669</a> Αἴαντ' Ἀργείων ἡγήτορε Μηριόνη τε</p>
        <p><a>17.670</a> νῦν τις ἐνηείης Πατροκλῆος δειλοῖο</p>
        <p><a>17.671</a> μνησάσθω: πᾶσιν γὰρ ἐπίστατο μείλιχος εἶναι</p>
        <p><a>17.672</a> ζωὸς ἐών: νῦν αὖ θάνατος καὶ μοῖρα κιχάνει.</p>
        <p><a>17.673</a> ὣς ἄρα φωνήσας ἀπέβη ξανθὸς Μενέλαος,</p>
        <p><a>17.674</a> πάντοσε παπταίνων ὥς τ' αἰετός, ὅν ῥά τέ φασιν</p>
        <p><a>17.675</a> ὀξύτατον δέρκεσθαι ὑπουρανίων πετεηνῶν,</p>
        <p><a>17.676</a> ὅν τε καὶ ὑψόθ' ἐόντα πόδας ταχὺς οὐκ ἔλαθε πτὼξ</p>
        <p><a>17.677</a> θάμνῳ ὑπ' ἀμφικόμῳ κατακείμενος, ἀλλά τ' ἐπ' αὐτῷ</p>
        <p><a>17.678</a> ἔσσυτο, καί τέ μιν ὦκα λαβὼν ἐξείλετο θυμόν.</p>
        <p><a>17.679</a> ὣς τότε σοὶ Μενέλαε διοτρεφὲς ὄσσε φαεινὼ</p>
        <p><a>17.680</a> πάντοσε δινείσθην πολέων κατὰ ἔθνος ἑταίρων,</p>
        <p><a>17.681</a> εἴ που Νέστορος υἱὸν ἔτι ζώοντα ἴδοιτο.</p>
        <p><a>17.682</a> τὸν δὲ μάλ' αἶψ' ἐνόησε μάχης ἐπ' ἀριστερὰ πάσης</p>
        <p><a>17.683</a> θαρσύνονθ' ἑτάρους καὶ ἐποτρύνοντα μάχεσθαι,</p>
        <p><a>17.684</a> ἀγχοῦ δ' ἱστάμενος προσέφη ξανθὸς Μενέλαος:</p>
        <p><a>17.685</a> Ἀντίλοχ' εἰ δ' ἄγε δεῦρο διοτρεφὲς ὄφρα πύθηαι</p>
        <p><a>17.686</a> λυγρῆς ἀγγελίης, ἣ μὴ ὤφελλε γενέσθαι.</p>
        <p><a>17.687</a> ἤδη μὲν σὲ καὶ αὐτὸν ὀΐομαι εἰσορόωντα</p>
        <p><a>17.688</a> γιγνώσκειν ὅτι πῆμα θεὸς Δαναοῖσι κυλίνδει,</p>
        <p><a>17.689</a> νίκη δὲ Τρώων: πέφαται δ' ὤριστος Ἀχαιῶν</p>
        <p><a>17.690</a> Πάτροκλος, μεγάλη δὲ ποθὴ Δαναοῖσι τέτυκται.</p>
        <p><a>17.691</a> ἀλλὰ σύ γ' αἶψ' Ἀχιλῆϊ θέων ἐπὶ νῆας Ἀχαιῶν</p>
        <p><a>17.692</a> εἰπεῖν, αἴ κε τάχιστα νέκυν ἐπὶ νῆα σαώσῃ</p>
        <p><a>17.693</a> γυμνόν: ἀτὰρ τά γε τεύχε' ἔχει κορυθαίολος Ἕκτωρ.</p>
        <p><a>17.694</a> ὣς ἔφατ', Ἀντίλοχος δὲ κατέστυγε μῦθον ἀκούσας:</p>
        <p><a>17.695</a> δὴν δέ μιν ἀμφασίη ἐπέων λάβε, τὼ δέ οἱ ὄσσε</p>
        <p><a>17.696</a> δακρυόφι πλῆσθεν, θαλερὴ δέ οἱ ἔσχετο φωνή.</p>
        <p><a>17.697</a> ἀλλ' οὐδ' ὧς Μενελάου ἐφημοσύνης ἀμέλησε,</p>
        <p><a>17.698</a> βῆ δὲ θέειν, τὰ δὲ τεύχε' ἀμύμονι δῶκεν ἑταίρῳ</p>
        <p><a>17.699</a> Λαοδόκῳ, ὅς οἱ σχεδὸν ἔστρεφε μώνυχας ἵππους.</p>
        <p><a>17.700</a> τὸν μὲν δάκρυ χέοντα πόδες φέρον ἐκ πολέμοιο</p>
        <p><a>17.701</a> Πηλεΐδῃ Ἀχιλῆϊ κακὸν ἔπος ἀγγελέοντα.</p>
        <p><a>17.702</a> οὐδ' ἄρα σοὶ Μενέλαε διοτρεφὲς ἤθελε θυμὸς</p>
        <p><a>17.703</a> τειρομένοις ἑτάροισιν ἀμυνέμεν, ἔνθεν ἀπῆλθεν</p>
        <p><a>17.704</a> Ἀντίλοχος, μεγάλη δὲ ποθὴ Πυλίοισιν ἐτύχθη:</p>
        <p><a>17.705</a> ἀλλ' ὅ γε τοῖσιν μὲν Θρασυμήδεα δῖον ἀνῆκεν,</p>
        <p><a>17.706</a> αὐτὸς δ' αὖτ' ἐπὶ Πατρόκλῳ ἥρωϊ βεβήκει,</p>
        <p><a>17.707</a> στῆ δὲ παρ' Αἰάντεσσι θέων, εἶθαρ δὲ προσηύδα:</p>
        <p><a>17.708</a> κεῖνον μὲν δὴ νηυσὶν ἐπιπροέηκα θοῇσιν</p>
        <p><a>17.709</a> ἐλθεῖν εἰς Ἀχιλῆα πόδας ταχύν: οὐδέ μιν οἴω</p>
        <p><a>17.710</a> νῦν ἰέναι μάλα περ κεχολωμένον Ἕκτορι δίῳ:</p>
        <p><a>17.711</a> οὐ γάρ πως ἂν γυμνὸς ἐὼν Τρώεσσι μάχοιτο.</p>
        <p><a>17.712</a> ἡμεῖς δ' αὐτοί περ φραζώμεθα μῆτιν ἀρίστην,</p>
        <p><a>17.713</a> ἠμὲν ὅπως τὸν νεκρὸν ἐρύσσομεν, ἠδὲ καὶ αὐτοὶ</p>
        <p><a>17.714</a> Τρώων ἐξ ἐνοπῆς θάνατον καὶ κῆρα φύγωμεν.</p>
        <p><a>17.715</a> τὸν δ' ἠμείβετ' ἔπειτα μέγας Τελαμώνιος Αἴας:</p>
        <p><a>17.716</a> πάντα κατ' αἶσαν ἔειπες ἀγακλεὲς ὦ Μενέλαε:</p>
        <p><a>17.717</a> ἀλλὰ σὺ μὲν καὶ Μηριόνης ὑποδύντε μάλ' ὦκα</p>
        <p><a>17.718</a> νεκρὸν ἀείραντες φέρετ' ἐκ πόνου: αὐτὰρ ὄπισθε</p>
        <p><a>17.719</a> νῶϊ μαχησόμεθα Τρωσίν τε καὶ Ἕκτορι δίῳ</p>
        <p><a>17.720</a> ἶσον θυμὸν ἔχοντες ὁμώνυμοι, οἳ τὸ πάρος περ</p>
        <p><a>17.721</a> μίμνομεν ὀξὺν Ἄρηα παρ' ἀλλήλοισι μένοντες.</p>
        <p><a>17.722</a> ὣς ἔφαθ', οἳ δ' ἄρα νεκρὸν ἀπὸ χθονὸς ἀγκάζοντο</p>
        <p><a>17.723</a> ὕψι μάλα μεγάλως: ἐπὶ δ' ἴαχε λαὸς ὄπισθε</p>
        <p><a>17.724</a> Τρωϊκός, ὡς εἴδοντο νέκυν αἴροντας Ἀχαιούς.</p>
        <p><a>17.725</a> ἴθυσαν δὲ κύνεσσιν ἐοικότες, οἵ τ' ἐπὶ κάπρῳ</p>
        <p><a>17.726</a> βλημένῳ ἀΐξωσι πρὸ κούρων θηρητήρων:</p>
        <p><a>17.727</a> ἕως μὲν γάρ τε θέουσι διαρραῖσαι μεμαῶτες,</p>
        <p><a>17.728</a> ἀλλ' ὅτε δή ῥ' ἐν τοῖσιν ἑλίξεται ἀλκὶ πεποιθώς,</p>
        <p><a>17.729</a> ἄψ τ' ἀνεχώρησαν διά τ' ἔτρεσαν ἄλλυδις ἄλλος.</p>
        <p><a>17.730</a> ὣς Τρῶες εἷος μὲν ὁμιλαδὸν αἰὲν ἕποντο</p>
        <p><a>17.731</a> νύσσοντες ξίφεσίν τε καὶ ἔγχεσιν ἀμφιγύοισιν:</p>
        <p><a>17.732</a> ἀλλ' ὅτε δή ῥ' Αἴαντε μεταστρεφθέντε κατ' αὐτοὺς</p>
        <p><a>17.733</a> σταίησαν, τῶν δὲ τράπετο χρώς, οὐδέ τις ἔτλη</p>
        <p><a>17.734</a> πρόσσω ἀΐξας περὶ νεκροῦ δηριάασθαι.</p>
        <p><a>17.735</a> ὣς οἵ γ' ἐμμεμαῶτε νέκυν φέρον ἐκ πολέμοιο</p>
        <p><a>17.736</a> νῆας ἔπι γλαφυράς: ἐπὶ δὲ πτόλεμος τέτατό σφιν</p>
        <p><a>17.737</a> ἄγριος ἠΰτε πῦρ, τό τ' ἐπεσσύμενον πόλιν ἀνδρῶν</p>
        <p><a>17.738</a> ὄρμενον ἐξαίφνης φλεγέθει, μινύθουσι δὲ οἶκοι</p>
        <p><a>17.739</a> ἐν σέλαϊ μεγάλῳ: τὸ δ' ἐπιβρέμει ἲς ἀνέμοιο.</p>
        <p><a>17.740</a> ὣς μὲν τοῖς ἵππων τε καὶ ἀνδρῶν αἰχμητάων</p>
        <p><a>17.741</a> ἀζηχὴς ὀρυμαγδὸς ἐπήϊεν ἐρχομένοισιν:</p>
        <p><a>17.742</a> οἳ δ' ὥς θ' ἡμίονοι κρατερὸν μένος ἀμφιβαλόντες</p>
        <p><a>17.743</a> ἕλκωσ' ἐξ ὄρεος κατὰ παιπαλόεσσαν ἀταρπὸν</p>
        <p><a>17.744</a> ἢ δοκὸν ἠὲ δόρυ μέγα νήϊον: ἐν δέ τε θυμὸς</p>
        <p><a>17.745</a> τείρεθ' ὁμοῦ καμάτῳ τε καὶ ἱδρῷ σπευδόντεσσιν:</p>
        <p><a>17.746</a> ὣς οἵ γ' ἐμμεμαῶτε νέκυν φέρον. αὐτὰρ ὄπισθεν</p>
        <p><a>17.747</a> Αἴαντ' ἰσχανέτην, ὥς τε πρὼν ἰσχάνει ὕδωρ</p>
        <p><a>17.748</a> ὑλήεις πεδίοιο διαπρύσιον τετυχηκώς,</p>
        <p><a>17.749</a> ὅς τε καὶ ἰφθίμων ποταμῶν ἀλεγεινὰ ῥέεθρα</p>
        <p><a>17.750</a> ἴσχει, ἄφαρ δέ τε πᾶσι ῥόον πεδίον δὲ τίθησι</p>
        <p><a>17.751</a> πλάζων: οὐδέ τί μιν σθένεϊ ῥηγνῦσι ῥέοντες:</p>
        <p><a>17.752</a> ὣς αἰεὶ Αἴαντε μάχην ἀνέεργον ὀπίσσω</p>
        <p><a>17.753</a> Τρώων: οἳ δ' ἅμ' ἕποντο, δύω δ' ἐν τοῖσι μάλιστα</p>
        <p><a>17.754</a> Αἰνείας τ' Ἀγχισιάδης καὶ φαίδιμος Ἕκτωρ.</p>
        <p><a>17.755</a> τῶν δ' ὥς τε ψαρῶν νέφος ἔρχεται ἠὲ κολοιῶν</p>
        <p><a>17.756</a> οὖλον κεκλήγοντες, ὅτε προΐδωσιν ἰόντα</p>
        <p><a>17.757</a> κίρκον, ὅ τε σμικρῇσι φόνον φέρει ὀρνίθεσσιν,</p>
        <p><a>17.758</a> ὣς ἄρ' ὑπ' Αἰνείᾳ τε καὶ Ἕκτορι κοῦροι Ἀχαιῶν</p>
        <p><a>17.759</a> οὖλον κεκλήγοντες ἴσαν, λήθοντο δὲ χάρμης.</p>
        <p><a>17.760</a> πολλὰ δὲ τεύχεα καλὰ πέσον περί τ' ἀμφί τε τάφρον</p>
        <p><a>17.761</a> φευγόντων Δαναῶν: πολέμου δ' οὐ γίγνετ' ἐρωή.</p>
    </div>
    <div class="bk">
        <h4 class="latin">Book 18</h4>
        <p><a>18.1</a> ὣς οἳ μὲν μάρναντο δέμας πυρὸς αἰθομένοιο,</p>
        <p><a>18.2</a> Ἀντίλοχος δ' Ἀχιλῆϊ πόδας ταχὺς ἄγγελος ἦλθε.</p>
        <p><a>18.3</a> τὸν δ' εὗρε προπάροιθε νεῶν ὀρθοκραιράων</p>
        <p><a>18.4</a> τὰ φρονέοντ' ἀνὰ θυμὸν ἃ δὴ τετελεσμένα ἦεν:</p>
        <p><a>18.5</a> ὀχθήσας δ' ἄρα εἶπε πρὸς ὃν μεγαλήτορα θυμόν:</p>
        <p><a>18.6</a> ὤ μοι ἐγώ, τί τ' ἄρ' αὖτε κάρη κομόωντες Ἀχαιοὶ</p>
        <p><a>18.7</a> νηυσὶν ἔπι κλονέονται ἀτυζόμενοι πεδίοιο;</p>
        <p><a>18.8</a> μὴ δή μοι τελέσωσι θεοὶ κακὰ κήδεα θυμῷ,</p>
        <p><a>18.9</a> ὥς ποτέ μοι μήτηρ διεπέφραδε καί μοι ἔειπε</p>
        <p><a>18.10</a> Μυρμιδόνων τὸν ἄριστον ἔτι ζώοντος ἐμεῖο</p>
        <p><a>18.11</a> χερσὶν ὕπο Τρώων λείψειν φάος ἠελίοιο.</p>
        <p><a>18.12</a> ἦ μάλα δὴ τέθνηκε Μενοιτίου ἄλκιμος υἱὸς</p>
        <p><a>18.13</a> σχέτλιος: ἦ τ' ἐκέλευον ἀπωσάμενον δήϊον πῦρ</p>
        <p><a>18.14</a> ἂψ ἐπὶ νῆας ἴμεν, μηδ' Ἕκτορι ἶφι μάχεσθαι.</p>
        <p><a>18.15</a> εἷος ὃ ταῦθ' ὥρμαινε κατὰ φρένα καὶ κατὰ θυμόν,</p>
        <p><a>18.16</a> τόφρά οἱ ἐγγύθεν ἦλθεν ἀγαυοῦ Νέστορος υἱὸς</p>
        <p><a>18.17</a> δάκρυα θερμὰ χέων, φάτο δ' ἀγγελίην ἀλεγεινήν:</p>
        <p><a>18.18</a> ὤ μοι Πηλέος υἱὲ δαΐφρονος ἦ μάλα λυγρῆς</p>
        <p><a>18.19</a> πεύσεαι ἀγγελίης, ἣ μὴ ὤφελλε γενέσθαι.</p>
        <p><a>18.20</a> κεῖται Πάτροκλος, νέκυος δὲ δὴ ἀμφιμάχονται</p>
        <p><a>18.21</a> γυμνοῦ: ἀτὰρ τά γε τεύχε' ἔχει κορυθαίολος Ἕκτωρ.</p>
        <p><a>18.22</a> ὣς φάτο, τὸν δ' ἄχεος νεφέλη ἐκάλυψε μέλαινα:</p>
        <p><a>18.23</a> ἀμφοτέρῃσι δὲ χερσὶν ἑλὼν κόνιν αἰθαλόεσσαν</p>
        <p><a>18.24</a> χεύατο κὰκ κεφαλῆς, χαρίεν δ' ᾔσχυνε πρόσωπον:</p>
        <p><a>18.25</a> νεκταρέῳ δὲ χιτῶνι μέλαιν' ἀμφίζανε τέφρη.</p>
        <p><a>18.26</a> αὐτὸς δ' ἐν κονίῃσι μέγας μεγαλωστὶ τανυσθεὶς</p>
        <p><a>18.27</a> κεῖτο, φίλῃσι δὲ χερσὶ κόμην ᾔσχυνε δαΐζων.</p>
        <p><a>18.28</a> δμῳαὶ δ' ἃς Ἀχιλεὺς ληΐσσατο Πάτροκλός τε</p>
        <p><a>18.29</a> θυμὸν ἀκηχέμεναι μεγάλ' ἴαχον, ἐκ δὲ θύραζε</p>
        <p><a>18.30</a> ἔδραμον ἀμφ' Ἀχιλῆα δαΐφρονα, χερσὶ δὲ πᾶσαι</p>
        <p><a>18.31</a> στήθεα πεπλήγοντο, λύθεν δ' ὑπὸ γυῖα ἑκάστης.</p>
        <p><a>18.32</a> Ἀντίλοχος δ' ἑτέρωθεν ὀδύρετο δάκρυα λείβων</p>
        <p><a>18.33</a> χεῖρας ἔχων Ἀχιλῆος: ὃ δ' ἔστενε κυδάλιμον κῆρ:</p>
        <p><a>18.34</a> δείδιε γὰρ μὴ λαιμὸν ἀπαμήσειε σιδήρῳ.</p>
        <p><a>18.35</a> σμερδαλέον δ' ᾤμωξεν: ἄκουσε δὲ πότνια μήτηρ</p>
        <p><a>18.36</a> ἡμένη ἐν βένθεσσιν ἁλὸς παρὰ πατρὶ γέροντι,</p>
        <p><a>18.37</a> κώκυσέν τ' ἄρ' ἔπειτα: θεαὶ δέ μιν ἀμφαγέροντο</p>
        <p><a>18.38</a> πᾶσαι ὅσαι κατὰ βένθος ἁλὸς Νηρηΐδες ἦσαν.</p>
        <p><a>18.39</a> ἔνθ' ἄρ' ἔην Γλαύκη τε Θάλειά τε Κυμοδόκη τε</p>
        <p><a>18.40</a> Νησαίη Σπειώ τε Θόη θ' Ἁλίη τε βοῶπις</p>
        <p><a>18.41</a> Κυμοθόη τε καὶ Ἀκταίη καὶ Λιμνώρεια</p>
        <p><a>18.42</a> καὶ Μελίτη καὶ Ἴαιρα καὶ Ἀμφιθόη καὶ Ἀγαυὴ</p>
        <p><a>18.43</a> Δωτώ τε Πρωτώ τε Φέρουσά τε Δυναμένη τε</p>
        <p><a>18.44</a> Δεξαμένη τε καὶ Ἀμφινόμη καὶ Καλλιάνειρα</p>
        <p><a>18.45</a> Δωρὶς καὶ Πανόπη καὶ ἀγακλειτὴ Γαλάτεια</p>
        <p><a>18.46</a> Νημερτής τε καὶ Ἀψευδὴς καὶ Καλλιάνασσα:</p>
        <p><a>18.47</a> ἔνθα δ' ἔην Κλυμένη Ἰάνειρά τε καὶ Ἰάνασσα</p>
        <p><a>18.48</a> Μαῖρα καὶ Ὠρείθυια ἐϋπλόκαμός τ' Ἀμάθεια</p>
        <p><a>18.49</a> ἄλλαι θ' αἳ κατὰ βένθος ἁλὸς Νηρηΐδες ἦσαν.</p>
        <p><a>18.50</a> τῶν δὲ καὶ ἀργύφεον πλῆτο σπέος: αἳ δ' ἅμα πᾶσαι</p>
        <p><a>18.51</a> στήθεα πεπλήγοντο, Θέτις δ' ἐξῆρχε γόοιο:</p>
        <p><a>18.52</a> κλῦτε κασίγνηται Νηρηΐδες, ὄφρ' ἐῢ πᾶσαι</p>
        <p><a>18.53</a> εἴδετ' ἀκούουσαι ὅσ' ἐμῷ ἔνι κήδεα θυμῷ.</p>
        <p><a>18.54</a> ὤ μοι ἐγὼ δειλή, ὤ μοι δυσαριστοτόκεια,</p>
        <p><a>18.55</a> ἥ τ' ἐπεὶ ἂρ τέκον υἱὸν ἀμύμονά τε κρατερόν τε</p>
        <p><a>18.56</a> ἔξοχον ἡρώων: ὃ δ' ἀνέδραμεν ἔρνεϊ ἶσος:</p>
        <p><a>18.57</a> τὸν μὲν ἐγὼ θρέψασα φυτὸν ὣς γουνῷ ἀλωῆς</p>
        <p><a>18.58</a> νηυσὶν ἐπιπροέηκα κορωνίσιν Ἴλιον εἴσω</p>
        <p><a>18.59</a> Τρωσὶ μαχησόμενον: τὸν δ' οὐχ ὑποδέξομαι αὖτις</p>
        <p><a>18.60</a> οἴκαδε νοστήσαντα δόμον Πηλήϊον εἴσω.</p>
        <p><a>18.61</a> ὄφρα δέ μοι ζώει καὶ ὁρᾷ φάος ἠελίοιο</p>
        <p><a>18.62</a> ἄχνυται, οὐδέ τί οἱ δύναμαι χραισμῆσαι ἰοῦσα.</p>
        <p><a>18.63</a> ἀλλ' εἶμ', ὄφρα ἴδωμι φίλον τέκος, ἠδ' ἐπακούσω</p>
        <p><a>18.64</a> ὅττί μιν ἵκετο πένθος ἀπὸ πτολέμοιο μένοντα.</p>
        <p><a>18.65</a> ὣς ἄρα φωνήσασα λίπε σπέος: αἳ δὲ σὺν αὐτῇ</p>
        <p><a>18.66</a> δακρυόεσσαι ἴσαν, περὶ δέ σφισι κῦμα θαλάσσης</p>
        <p><a>18.67</a> ῥήγνυτο: ταὶ δ' ὅτε δὴ Τροίην ἐρίβωλον ἵκοντο</p>
        <p><a>18.68</a> ἀκτὴν εἰσανέβαινον ἐπισχερώ, ἔνθα θαμειαὶ</p>
        <p><a>18.69</a> Μυρμιδόνων εἴρυντο νέες ταχὺν ἀμφ' Ἀχιλῆα.</p>
        <p><a>18.70</a> τῷ δὲ βαρὺ στενάχοντι παρίστατο πότνια μήτηρ,</p>
        <p><a>18.71</a> ὀξὺ δὲ κωκύσασα κάρη λάβε παιδὸς ἑοῖο,</p>
        <p><a>18.72</a> καί ῥ' ὀλοφυρομένη ἔπεα πτερόεντα προσηύδα:</p>
        <p><a>18.73</a> τέκνον τί κλαίεις; τί δέ σε φρένας ἵκετο πένθος;</p>
        <p><a>18.74</a> ἐξαύδα, μὴ κεῦθε: τὰ μὲν δή τοι τετέλεσται</p>
        <p><a>18.75</a> ἐκ Διός, ὡς ἄρα δὴ πρίν γ' εὔχεο χεῖρας ἀνασχὼν</p>
        <p><a>18.76</a> πάντας ἐπὶ πρύμνῃσιν ἀλήμεναι υἷας Ἀχαιῶν</p>
        <p><a>18.77</a> σεῦ ἐπιδευομένους, παθέειν τ' ἀεκήλια ἔργα.</p>
        <p><a>18.78</a> τὴν δὲ βαρὺ στενάχων προσέφη πόδας ὠκὺς Ἀχιλλεύς:</p>
        <p><a>18.79</a> μῆτερ ἐμή, τὰ μὲν ἄρ μοι Ὀλύμπιος ἐξετέλεσσεν:</p>
        <p><a>18.80</a> ἀλλὰ τί μοι τῶν ἦδος ἐπεὶ φίλος ὤλεθ' ἑταῖρος</p>
        <p><a>18.81</a> Πάτροκλος, τὸν ἐγὼ περὶ πάντων τῖον ἑταίρων</p>
        <p><a>18.82</a> ἶσον ἐμῇ κεφαλῇ; τὸν ἀπώλεσα, τεύχεα δ' Ἕκτωρ</p>
        <p><a>18.83</a> δῃώσας ἀπέδυσε πελώρια θαῦμα ἰδέσθαι</p>
        <p><a>18.84</a> καλά: τὰ μὲν Πηλῆϊ θεοὶ δόσαν ἀγλαὰ δῶρα</p>
        <p><a>18.85</a> ἤματι τῷ ὅτε σε βροτοῦ ἀνέρος ἔμβαλον εὐνῇ.</p>
        <p><a>18.86</a> αἴθ' ὄφελες σὺ μὲν αὖθι μετ' ἀθανάτῃς ἁλίῃσι</p>
        <p><a>18.87</a> ναίειν, Πηλεὺς δὲ θνητὴν ἀγαγέσθαι ἄκοιτιν.</p>
        <p><a>18.88</a> νῦν δ' ἵνα καὶ σοὶ πένθος ἐνὶ φρεσὶ μυρίον εἴη</p>
        <p><a>18.89</a> παιδὸς ἀποφθιμένοιο, τὸν οὐχ ὑποδέξεαι αὖτις</p>
        <p><a>18.90</a> οἴκαδε νοστήσαντ', ἐπεὶ οὐδ' ἐμὲ θυμὸς ἄνωγε</p>
        <p><a>18.91</a> ζώειν οὐδ' ἄνδρεσσι μετέμμεναι, αἴ κε μὴ Ἕκτωρ</p>
        <p><a>18.92</a> πρῶτος ἐμῷ ὑπὸ δουρὶ τυπεὶς ἀπὸ θυμὸν ὀλέσσῃ,</p>
        <p><a>18.93</a> Πατρόκλοιο δ' ἕλωρα Μενοιτιάδεω ἀποτίσῃ.</p>
        <p><a>18.94</a> τὸν δ' αὖτε προσέειπε Θέτις κατὰ δάκρυ χέουσα:</p>
        <p><a>18.95</a> ὠκύμορος δή μοι τέκος ἔσσεαι, οἷ' ἀγορεύεις:</p>
        <p><a>18.96</a> αὐτίκα γάρ τοι ἔπειτα μεθ' Ἕκτορα πότμος ἑτοῖμος.</p>
        <p><a>18.97</a> τὴν δὲ μέγ' ὀχθήσας προσέφη πόδας ὠκὺς Ἀχιλλεύς:</p>
        <p><a>18.98</a> αὐτίκα τεθναίην, ἐπεὶ οὐκ ἄρ' ἔμελλον ἑταίρῳ</p>
        <p><a>18.99</a> κτεινομένῳ ἐπαμῦναι: ὃ μὲν μάλα τηλόθι πάτρης</p>
        <p><a>18.100</a> ἔφθιτ', ἐμεῖο δὲ δῆσεν ἀρῆς ἀλκτῆρα γενέσθαι.</p>
        <p><a>18.101</a> νῦν δ' ἐπεὶ οὐ νέομαί γε φίλην ἐς πατρίδα γαῖαν,</p>
        <p><a>18.102</a> οὐδέ τι Πατρόκλῳ γενόμην φάος οὐδ' ἑτάροισι</p>
        <p><a>18.103</a> τοῖς ἄλλοις, οἳ δὴ πολέες δάμεν Ἕκτορι δίῳ,</p>
        <p><a>18.104</a> ἀλλ' ἧμαι παρὰ νηυσὶν ἐτώσιον ἄχθος ἀρούρης,</p>
        <p><a>18.105</a> τοῖος ἐὼν οἷος οὔ τις Ἀχαιῶν χαλκοχιτώνων</p>
        <p><a>18.106</a> ἐν πολέμῳ: ἀγορῇ δέ τ' ἀμείνονές εἰσι καὶ ἄλλοι.</p>
        <p><a>18.107</a> ὡς ἔρις ἔκ τε θεῶν ἔκ τ' ἀνθρώπων ἀπόλοιτο</p>
        <p><a>18.108</a> καὶ χόλος, ὅς τ' ἐφέηκε πολύφρονά περ χαλεπῆναι,</p>
        <p><a>18.109</a> ὅς τε πολὺ γλυκίων μέλιτος καταλειβομένοιο</p>
        <p><a>18.110</a> ἀνδρῶν ἐν στήθεσσιν ἀέξεται ἠΰτε καπνός:</p>
        <p><a>18.111</a> ὡς ἐμὲ νῦν ἐχόλωσεν ἄναξ ἀνδρῶν Ἀγαμέμνων.</p>
        <p><a>18.112</a> ἀλλὰ τὰ μὲν προτετύχθαι ἐάσομεν ἀχνύμενοί περ,</p>
        <p><a>18.113</a> θυμὸν ἐνὶ στήθεσσι φίλον δαμάσαντες ἀνάγκῃ:</p>
        <p><a>18.114</a> νῦν δ' εἶμ' ὄφρα φίλης κεφαλῆς ὀλετῆρα κιχείω</p>
        <p><a>18.115</a> Ἕκτορα: κῆρα δ' ἐγὼ τότε δέξομαι ὁππότε κεν δὴ</p>
        <p><a>18.116</a> Ζεὺς ἐθέλῃ τελέσαι ἠδ' ἀθάνατοι θεοὶ ἄλλοι.</p>
        <p><a>18.117</a> οὐδὲ γὰρ οὐδὲ βίη Ἡρακλῆος φύγε κῆρα,</p>
        <p><a>18.118</a> ὅς περ φίλτατος ἔσκε Διὶ Κρονίωνι ἄνακτι:</p>
        <p><a>18.119</a> ἀλλά ἑ μοῖρα δάμασσε καὶ ἀργαλέος χόλος Ἥρης.</p>
        <p><a>18.120</a> ὣς καὶ ἐγών, εἰ δή μοι ὁμοίη μοῖρα τέτυκται,</p>
        <p><a>18.121</a> κείσομ' ἐπεί κε θάνω: νῦν δὲ κλέος ἐσθλὸν ἀροίμην,</p>
        <p><a>18.122</a> καί τινα Τρωϊάδων καὶ Δαρδανίδων βαθυκόλπων</p>
        <p><a>18.123</a> ἀμφοτέρῃσιν χερσὶ παρειάων ἁπαλάων</p>
        <p><a>18.124</a> δάκρυ' ὀμορξαμένην ἁδινὸν στοναχῆσαι ἐφείην,</p>
        <p><a>18.125</a> γνοῖεν δ' ὡς δὴ δηρὸν ἐγὼ πολέμοιο πέπαυμαι:</p>
        <p><a>18.126</a> μὴ δέ μ' ἔρυκε μάχης φιλέουσά περ: οὐδέ με πείσεις.</p>
        <p><a>18.127</a> τὸν δ' ἠμείβετ' ἔπειτα θεὰ Θέτις ἀργυρόπεζα:</p>
        <p><a>18.128</a> ναὶ δὴ ταῦτά γε τέκνον ἐτήτυμον οὐ κακόν ἐστι</p>
        <p><a>18.129</a> τειρομένοις ἑτάροισιν ἀμυνέμεν αἰπὺν ὄλεθρον.</p>
        <p><a>18.130</a> ἀλλά τοι ἔντεα καλὰ μετὰ Τρώεσσιν ἔχονται</p>
        <p><a>18.131</a> χάλκεα μαρμαίροντα: τὰ μὲν κορυθαίολος Ἕκτωρ</p>
        <p><a>18.132</a> αὐτὸς ἔχων ὤμοισιν ἀγάλλεται: οὐδέ ἕ φημι</p>
        <p><a>18.133</a> δηρὸν ἐπαγλαϊεῖσθαι, ἐπεὶ φόνος ἐγγύθεν αὐτῷ.</p>
        <p><a>18.134</a> ἀλλὰ σὺ μὲν μή πω καταδύσεο μῶλον Ἄρηος</p>
        <p><a>18.135</a> πρίν γ' ἐμὲ δεῦρ' ἐλθοῦσαν ἐν ὀφθαλμοῖσιν ἴδηαι:</p>
        <p><a>18.136</a> ἠῶθεν γὰρ νεῦμαι ἅμ' ἠελίῳ ἀνιόντι</p>
        <p><a>18.137</a> τεύχεα καλὰ φέρουσα παρ' Ἡφαίστοιο ἄνακτος.</p>
        <p><a>18.138</a> ὣς ἄρα φωνήσασα πάλιν τράπεθ' υἷος ἑοῖο,</p>
        <p><a>18.139</a> καὶ στρεφθεῖσ' ἁλίῃσι κασιγνήτῃσι μετηύδα:</p>
        <p><a>18.140</a> ὑμεῖς μὲν νῦν δῦτε θαλάσσης εὐρέα κόλπον</p>
        <p><a>18.141</a> ὀψόμεναί τε γέρονθ' ἅλιον καὶ δώματα πατρός,</p>
        <p><a>18.142</a> καί οἱ πάντ' ἀγορεύσατ': ἐγὼ δ' ἐς μακρὸν Ὄλυμπον</p>
        <p><a>18.143</a> εἶμι παρ' Ἥφαιστον κλυτοτέχνην, αἴ κ' ἐθέλῃσιν</p>
        <p><a>18.144</a> υἱεῖ ἐμῷ δόμεναι κλυτὰ τεύχεα παμφανόωντα.</p>
        <p><a>18.145</a> ὣς ἔφαθ', αἳ δ' ὑπὸ κῦμα θαλάσσης αὐτίκ' ἔδυσαν:</p>
        <p><a>18.146</a> ἣ δ' αὖτ' Οὔλυμπον δὲ θεὰ Θέτις ἀργυρόπεζα</p>
        <p><a>18.147</a> ἤϊεν ὄφρα φίλῳ παιδὶ κλυτὰ τεύχε' ἐνείκαι.</p>
        <p><a>18.148</a> τὴν μὲν ἄρ' Οὔλυμπον δὲ πόδες φέρον: αὐτὰρ Ἀχαιοὶ</p>
        <p><a>18.149</a> θεσπεσίῳ ἀλαλητῷ ὑφ' Ἕκτορος ἀνδροφόνοιο</p>
        <p><a>18.150</a> φεύγοντες νῆάς τε καὶ Ἑλλήσποντον ἵκοντο.</p>
        <p><a>18.151</a> οὐδέ κε Πάτροκλόν περ ἐϋκνήμιδες Ἀχαιοὶ</p>
        <p><a>18.152</a> ἐκ βελέων ἐρύσαντο νέκυν θεράποντ' Ἀχιλῆος:</p>
        <p><a>18.153</a> αὖτις γὰρ δὴ τόν γε κίχον λαός τε καὶ ἵπποι</p>
        <p><a>18.154</a> Ἕκτωρ τε Πριάμοιο πάϊς φλογὶ εἴκελος ἀλκήν.</p>
        <p><a>18.155</a> τρὶς μέν μιν μετόπισθε ποδῶν λάβε φαίδιμος Ἕκτωρ</p>
        <p><a>18.156</a> ἑλκέμεναι μεμαώς, μέγα δὲ Τρώεσσιν ὁμόκλα:</p>
        <p><a>18.157</a> τρὶς δὲ δύ' Αἴαντες θοῦριν ἐπιειμένοι ἀλκὴν</p>
        <p><a>18.158</a> νεκροῦ ἀπεστυφέλιξαν: ὃ δ' ἔμπεδον ἀλκὶ πεποιθὼς</p>
        <p><a>18.159</a> ἄλλοτ' ἐπαΐξασκε κατὰ μόθον, ἄλλοτε δ' αὖτε</p>
        <p><a>18.160</a> στάσκε μέγα ἰάχων: ὀπίσω δ' οὐ χάζετο πάμπαν.</p>
        <p><a>18.161</a> ὡς δ' ἀπὸ σώματος οὔ τι λέοντ' αἴθωνα δύνανται</p>
        <p><a>18.162</a> ποιμένες ἄγραυλοι μέγα πεινάοντα δίεσθαι,</p>
        <p><a>18.163</a> ὥς ῥα τὸν οὐκ ἐδύναντο δύω Αἴαντε κορυστὰ</p>
        <p><a>18.164</a> Ἕκτορα Πριαμίδην ἀπὸ νεκροῦ δειδίξασθαι.</p>
        <p><a>18.165</a> καί νύ κεν εἴρυσσέν τε καὶ ἄσπετον ἤρατο κῦδος,</p>
        <p><a>18.166</a> εἰ μὴ Πηλεΐωνι ποδήνεμος ὠκέα Ἶρις</p>
        <p><a>18.167</a> ἄγγελος ἦλθε θέουσ' ἀπ' Ὀλύμπου θωρήσσεσθαι</p>
        <p><a>18.168</a> κρύβδα Διὸς ἄλλων τε θεῶν: πρὸ γὰρ ἧκέ μιν Ἥρη.</p>
        <p><a>18.169</a> ἀγχοῦ δ' ἱσταμένη ἔπεα πτερόεντα προσηύδα:</p>
        <p><a>18.170</a> ὄρσεο Πηλεΐδη, πάντων ἐκπαγλότατ' ἀνδρῶν:</p>
        <p><a>18.171</a> Πατρόκλῳ ἐπάμυνον, οὗ εἵνεκα φύλοπις αἰνὴ</p>
        <p><a>18.172</a> ἕστηκε πρὸ νεῶν: οἳ δ' ἀλλήλους ὀλέκουσιν</p>
        <p><a>18.173</a> οἳ μὲν ἀμυνόμενοι νέκυος πέρι τεθνηῶτος,</p>
        <p><a>18.174</a> οἳ δὲ ἐρύσσασθαι ποτὶ Ἴλιον ἠνεμόεσσαν</p>
        <p><a>18.175</a> Τρῶες ἐπιθύουσι: μάλιστα δὲ φαίδιμος Ἕκτωρ</p>
        <p><a>18.176</a> ἑλκέμεναι μέμονεν: κεφαλὴν δέ ἑ θυμὸς ἄνωγε</p>
        <p><a>18.177</a> πῆξαι ἀνὰ σκολόπεσσι ταμόνθ' ἁπαλῆς ἀπὸ δειρῆς.</p>
        <p><a>18.178</a> ἀλλ' ἄνα μηδ' ἔτι κεῖσο: σέβας δέ σε θυμὸν ἱκέσθω</p>
        <p><a>18.179</a> Πάτροκλον Τρῳῇσι κυσὶν μέλπηθρα γενέσθαι:</p>
        <p><a>18.180</a> σοὶ λώβη, αἴ κέν τι νέκυς ᾐσχυμμένος ἔλθῃ.</p>
        <p><a>18.181</a> τὴν δ' ἠμείβετ' ἔπειτα ποδάρκης δῖος Ἀχιλλεύς:</p>
        <p><a>18.182</a> Ἶρι θεὰ τίς γάρ σε θεῶν ἐμοὶ ἄγγελον ἧκε;</p>
        <p><a>18.183</a> τὸν δ' αὖτε προσέειπε ποδήνεμος ὠκέα Ἶρις:</p>
        <p><a>18.184</a> Ἥρη με προέηκε Διὸς κυδρὴ παράκοιτις:</p>
        <p><a>18.185</a> οὐδ' οἶδε Κρονίδης ὑψίζυγος οὐδέ τις ἄλλος</p>
        <p><a>18.186</a> ἀθανάτων, οἳ Ὄλυμπον ἀγάννιφον ἀμφινέμονται.</p>
        <p><a>18.187</a> τὴν δ' ἀπαμειβόμενος προσέφη πόδας ὠκὺς Ἀχιλλεύς:</p>
        <p><a>18.188</a> πῶς τὰρ ἴω μετὰ μῶλον; ἔχουσι δὲ τεύχε' ἐκεῖνοι:</p>
        <p><a>18.189</a> μήτηρ δ' οὔ με φίλη πρίν γ' εἴα θωρήσσεσθαι</p>
        <p><a>18.190</a> πρίν γ' αὐτὴν ἐλθοῦσαν ἐν ὀφθαλμοῖσιν ἴδωμαι:</p>
        <p><a>18.191</a> στεῦτο γὰρ Ἡφαίστοιο πάρ' οἰσέμεν ἔντεα καλά.</p>
        <p><a>18.192</a> ἄλλου δ' οὔ τευ οἶδα τεῦ ἂν κλυτὰ τεύχεα δύω,</p>
        <p><a>18.193</a> εἰ μὴ Αἴαντός γε σάκος Τελαμωνιάδαο.</p>
        <p><a>18.194</a> ἀλλὰ καὶ αὐτὸς ὅ γ' ἔλπομ' ἐνὶ πρώτοισιν ὁμιλεῖ</p>
        <p><a>18.195</a> ἔγχεϊ δηϊόων περὶ Πατρόκλοιο θανόντος.</p>
        <p><a>18.196</a> τὸν δ' αὖτε προσέειπε ποδήνεμος ὠκέα Ἶρις:</p>
        <p><a>18.197</a> εὖ νυ καὶ ἡμεῖς ἴδμεν ὅ τοι κλυτὰ τεύχε' ἔχονται:</p>
        <p><a>18.198</a> ἀλλ' αὔτως ἐπὶ τάφρον ἰὼν Τρώεσσι φάνηθι,</p>
        <p><a>18.199</a> αἴ κέ σ' ὑποδείσαντες ἀπόσχωνται πολέμοιο</p>
        <p><a>18.200</a> Τρῶες, ἀναπνεύσωσι δ' ἀρήϊοι υἷες Ἀχαιῶν</p>
        <p><a>18.201</a> τειρόμενοι: ὀλίγη δέ τ' ἀνάπνευσις πολέμοιο.</p>
        <p><a>18.202</a> ἣ μὲν ἄρ' ὣς εἰποῦσ' ἀπέβη πόδας ὠκέα Ἶρις,</p>
        <p><a>18.203</a> αὐτὰρ Ἀχιλλεὺς ὦρτο Διῒ φίλος: ἀμφὶ δ' Ἀθήνη</p>
        <p><a>18.204</a> ὤμοις ἰφθίμοισι βάλ' αἰγίδα θυσσανόεσσαν,</p>
        <p><a>18.205</a> ἀμφὶ δέ οἱ κεφαλῇ νέφος ἔστεφε δῖα θεάων</p>
        <p><a>18.206</a> χρύσεον, ἐκ δ' αὐτοῦ δαῖε φλόγα παμφανόωσαν.</p>
        <p><a>18.207</a> ὡς δ' ὅτε καπνὸς ἰὼν ἐξ ἄστεος αἰθέρ' ἵκηται</p>
        <p><a>18.208</a> τηλόθεν ἐκ νήσου, τὴν δήϊοι ἀμφιμάχωνται,</p>
        <p><a>18.209</a> οἵ τε πανημέριοι στυγερῷ κρίνονται Ἄρηϊ</p>
        <p><a>18.210</a> ἄστεος ἐκ σφετέρου: ἅμα δ' ἠελίῳ καταδύντι</p>
        <p><a>18.211</a> πυρσοί τε φλεγέθουσιν ἐπήτριμοι, ὑψόσε δ' αὐγὴ</p>
        <p><a>18.212</a> γίγνεται ἀΐσσουσα περικτιόνεσσιν ἰδέσθαι,</p>
        <p><a>18.213</a> αἴ κέν πως σὺν νηυσὶν ἄρεω ἀλκτῆρες ἵκωνται:</p>
        <p><a>18.214</a> ὣς ἀπ' Ἀχιλλῆος κεφαλῆς σέλας αἰθέρ' ἵκανε:</p>
        <p><a>18.215</a> στῆ δ' ἐπὶ τάφρον ἰὼν ἀπὸ τείχεος, οὐδ' ἐς Ἀχαιοὺς</p>
        <p><a>18.216</a> μίσγετο: μητρὸς γὰρ πυκινὴν ὠπίζετ' ἐφετμήν.</p>
        <p><a>18.217</a> ἔνθα στὰς ἤϋσ', ἀπάτερθε δὲ Παλλὰς Ἀθήνη</p>
        <p><a>18.218</a> φθέγξατ': ἀτὰρ Τρώεσσιν ἐν ἄσπετον ὦρσε κυδοιμόν.</p>
        <p><a>18.219</a> ὡς δ' ὅτ' ἀριζήλη φωνή, ὅτε τ' ἴαχε σάλπιγξ</p>
        <p><a>18.220</a> ἄστυ περιπλομένων δηΐων ὕπο θυμοραϊστέων,</p>
        <p><a>18.221</a> ὣς τότ' ἀριζήλη φωνὴ γένετ' Αἰακίδαο.</p>
        <p><a>18.222</a> οἳ δ' ὡς οὖν ἄϊον ὄπα χάλκεον Αἰακίδαο,</p>
        <p><a>18.223</a> πᾶσιν ὀρίνθη θυμός: ἀτὰρ καλλίτριχες ἵπποι</p>
        <p><a>18.224</a> ἂψ ὄχεα τρόπεον: ὄσσοντο γὰρ ἄλγεα θυμῷ.</p>
        <p><a>18.225</a> ἡνίοχοι δ' ἔκπληγεν, ἐπεὶ ἴδον ἀκάματον πῦρ</p>
        <p><a>18.226</a> δεινὸν ὑπὲρ κεφαλῆς μεγαθύμου Πηλεΐωνος</p>
        <p><a>18.227</a> δαιόμενον: τὸ δὲ δαῖε θεὰ γλαυκῶπις Ἀθήνη.</p>
        <p><a>18.228</a> τρὶς μὲν ὑπὲρ τάφρου μεγάλ' ἴαχε δῖος Ἀχιλλεύς,</p>
        <p><a>18.229</a> τρὶς δὲ κυκήθησαν Τρῶες κλειτοί τ' ἐπίκουροι.</p>
        <p><a>18.230</a> ἔνθα δὲ καὶ τότ' ὄλοντο δυώδεκα φῶτες ἄριστοι</p>
        <p><a>18.231</a> ἀμφὶ σφοῖς ὀχέεσσι καὶ ἔγχεσιν. αὐτὰρ Ἀχαιοὶ</p>
        <p><a>18.232</a> ἀσπασίως Πάτροκλον ὑπ' ἐκ βελέων ἐρύσαντες</p>
        <p><a>18.233</a> κάτθεσαν ἐν λεχέεσσι: φίλοι δ' ἀμφέσταν ἑταῖροι</p>
        <p><a>18.234</a> μυρόμενοι: μετὰ δέ σφι ποδώκης εἵπετ' Ἀχιλλεὺς</p>
        <p><a>18.235</a> δάκρυα θερμὰ χέων, ἐπεὶ εἴσιδε πιστὸν ἑταῖρον</p>
        <p><a>18.236</a> κείμενον ἐν φέρτρῳ δεδαϊγμένον ὀξέϊ χαλκῷ,</p>
        <p><a>18.237</a> τόν ῥ' ἤτοι μὲν ἔπεμπε σὺν ἵπποισιν καὶ ὄχεσφιν</p>
        <p><a>18.238</a> ἐς πόλεμον, οὐδ' αὖτις ἐδέξατο νοστήσαντα.</p>
        <p><a>18.239</a> Ἠέλιον δ' ἀκάμαντα βοῶπις πότνια Ἥρη</p>
        <p><a>18.240</a> πέμψεν ἐπ' Ὠκεανοῖο ῥοὰς ἀέκοντα νέεσθαι:</p>
        <p><a>18.241</a> ἠέλιος μὲν ἔδυ, παύσαντο δὲ δῖοι Ἀχαιοὶ</p>
        <p><a>18.242</a> φυλόπιδος κρατερῆς καὶ ὁμοιΐου πολέμοιο.</p>
        <p><a>18.243</a> Τρῶες δ' αὖθ' ἑτέρωθεν ἀπὸ κρατερῆς ὑσμίνης</p>
        <p><a>18.244</a> χωρήσαντες ἔλυσαν ὑφ' ἅρμασιν ὠκέας ἵππους,</p>
        <p><a>18.245</a> ἐς δ' ἀγορὴν ἀγέροντο πάρος δόρποιο μέδεσθαι.</p>
        <p><a>18.246</a> ὀρθῶν δ' ἑσταότων ἀγορὴ γένετ', οὐδέ τις ἔτλη</p>
        <p><a>18.247</a> ἕζεσθαι: πάντας γὰρ ἔχε τρόμος, οὕνεκ' Ἀχιλλεὺς</p>
        <p><a>18.248</a> ἐξεφάνη, δηρὸν δὲ μάχης ἐπέπαυτ' ἀλεγεινῆς.</p>
        <p><a>18.249</a> τοῖσι δὲ Πουλυδάμας πεπνυμένος ἦρχ' ἀγορεύειν</p>
        <p><a>18.250</a> Πανθοΐδης: ὃ γὰρ οἶος ὅρα πρόσσω καὶ ὀπίσσω:</p>
        <p><a>18.251</a> Ἕκτορι δ' ἦεν ἑταῖρος, ἰῇ δ' ἐν νυκτὶ γένοντο,</p>
        <p><a>18.252</a> ἀλλ' ὃ μὲν ἂρ μύθοισιν, ὃ δ' ἔγχεϊ πολλὸν ἐνίκα:</p>
        <p><a>18.253</a> ὅ σφιν ἐϋφρονέων ἀγορήσατο καὶ μετέειπεν:</p>
        <p><a>18.254</a> ἀμφὶ μάλα φράζεσθε φίλοι: κέλομαι γὰρ ἔγωγε</p>
        <p><a>18.255</a> ἄστυδε νῦν ἰέναι, μὴ μίμνειν ἠῶ δῖαν</p>
        <p><a>18.256</a> ἐν πεδίῳ παρὰ νηυσίν: ἑκὰς δ' ἀπὸ τείχεός εἰμεν.</p>
        <p><a>18.257</a> ὄφρα μὲν οὗτος ἀνὴρ Ἀγαμέμνονι μήνιε δίῳ</p>
        <p><a>18.258</a> τόφρα δὲ ῥηΐτεροι πολεμίζειν ἦσαν Ἀχαιοί:</p>
        <p><a>18.259</a> χαίρεσκον γὰρ ἔγωγε θοῇς ἐπὶ νηυσὶν ἰαύων</p>
        <p><a>18.260</a> ἐλπόμενος νῆας αἱρησέμεν ἀμφιελίσσας.</p>
        <p><a>18.261</a> νῦν δ' αἰνῶς δείδοικα ποδώκεα Πηλεΐωνα:</p>
        <p><a>18.262</a> οἷος κείνου θυμὸς ὑπέρβιος, οὐκ ἐθελήσει</p>
        <p><a>18.263</a> μίμνειν ἐν πεδίῳ, ὅθι περ Τρῶες καὶ Ἀχαιοὶ</p>
        <p><a>18.264</a> ἐν μέσῳ ἀμφότεροι μένος Ἄρηος δατέονται,</p>
        <p><a>18.265</a> ἀλλὰ περὶ πτόλιός τε μαχήσεται ἠδὲ γυναικῶν.</p>
        <p><a>18.266</a> ἀλλ' ἴομεν προτὶ ἄστυ, πίθεσθέ μοι: ὧδε γὰρ ἔσται:</p>
        <p><a>18.267</a> νῦν μὲν νὺξ ἀπέπαυσε ποδώκεα Πηλεΐωνα</p>
        <p><a>18.268</a> ἀμβροσίη: εἰ δ' ἄμμε κιχήσεται ἐνθάδ' ἐόντας</p>
        <p><a>18.269</a> αὔριον ὁρμηθεὶς σὺν τεύχεσιν, εὖ νύ τις αὐτὸν</p>
        <p><a>18.270</a> γνώσεται: ἀσπασίως γὰρ ἀφίξεται Ἴλιον ἱρὴν</p>
        <p><a>18.271</a> ὅς κε φύγῃ, πολλοὺς δὲ κύνες καὶ γῦπες ἔδονται</p>
        <p><a>18.272</a> Τρώων: αἲ γὰρ δή μοι ἀπ' οὔατος ὧδε γένοιτο.</p>
        <p><a>18.273</a> εἰ δ' ἂν ἐμοῖς ἐπέεσσι πιθώμεθα κηδόμενοί περ,</p>
        <p><a>18.274</a> νύκτα μὲν εἰν ἀγορῇ σθένος ἕξομεν, ἄστυ δὲ πύργοι</p>
        <p><a>18.275</a> ὑψηλαί τε πύλαι σανίδες τ' ἐπὶ τῇς ἀραρυῖαι</p>
        <p><a>18.276</a> μακραὶ ἐΰξεστοι ἐζευγμέναι εἰρύσσονται:</p>
        <p><a>18.277</a> πρῶϊ δ' ὑπηοῖοι σὺν τεύχεσι θωρηχθέντες</p>
        <p><a>18.278</a> στησόμεθ' ἂμ πύργους: τῷ δ' ἄλγιον, αἴ κ' ἐθέλῃσιν</p>
        <p><a>18.279</a> ἐλθὼν ἐκ νηῶν περὶ τείχεος ἄμμι μάχεσθαι.</p>
        <p><a>18.280</a> ἂψ πάλιν εἶσ' ἐπὶ νῆας, ἐπεί κ' ἐριαύχενας ἵππους</p>
        <p><a>18.281</a> παντοίου δρόμου ἄσῃ ὑπὸ πτόλιν ἠλασκάζων:</p>
        <p><a>18.282</a> εἴσω δ' οὔ μιν θυμὸς ἐφορμηθῆναι ἐάσει,</p>
        <p><a>18.283</a> οὐδέ ποτ' ἐκπέρσει: πρίν μιν κύνες ἀργοὶ ἔδονται.</p>
        <p><a>18.284</a> τὸν δ' ἄρ' ὑπόδρα ἰδὼν προσέφη κορυθαίολος Ἕκτωρ:</p>
        <p><a>18.285</a> Πουλυδάμα σὺ μὲν οὐκέτ' ἐμοὶ φίλα ταῦτ' ἀγορεύεις,</p>
        <p><a>18.286</a> ὃς κέλεαι κατὰ ἄστυ ἀλήμεναι αὖτις ἰόντας.</p>
        <p><a>18.287</a> ἦ οὔ πω κεκόρησθε ἐελμένοι ἔνδοθι πύργων;</p>
        <p><a>18.288</a> πρὶν μὲν γὰρ Πριάμοιο πόλιν μέροπες ἄνθρωποι</p>
        <p><a>18.289</a> πάντες μυθέσκοντο πολύχρυσον πολύχαλκον:</p>
        <p><a>18.290</a> νῦν δὲ δὴ ἐξαπόλωλε δόμων κειμήλια καλά,</p>
        <p><a>18.291</a> πολλὰ δὲ δὴ Φρυγίην καὶ Μῃονίην ἐρατεινὴν</p>
        <p><a>18.292</a> κτήματα περνάμεν' ἵκει, ἐπεὶ μέγας ὠδύσατο Ζεύς.</p>
        <p><a>18.293</a> νῦν δ' ὅτε πέρ μοι ἔδωκε Κρόνου πάϊς ἀγκυλομήτεω</p>
        <p><a>18.294</a> κῦδος ἀρέσθ' ἐπὶ νηυσί, θαλάσσῃ τ' ἔλσαι Ἀχαιούς,</p>
        <p><a>18.295</a> νήπιε μηκέτι ταῦτα νοήματα φαῖν' ἐνὶ δήμῳ:</p>
        <p><a>18.296</a> οὐ γάρ τις Τρώων ἐπιπείσεται: οὐ γὰρ ἐάσω.</p>
        <p><a>18.297</a> ἀλλ' ἄγεθ' ὡς ἂν ἐγὼ εἴπω, πειθώμεθα πάντες.</p>
        <p><a>18.298</a> νῦν μὲν δόρπον ἕλεσθε κατὰ στρατὸν ἐν τελέεσσι,</p>
        <p><a>18.299</a> καὶ φυλακῆς μνήσασθε, καὶ ἐγρήγορθε ἕκαστος:</p>
        <p><a>18.300</a> Τρώων δ' ὃς κτεάτεσσιν ὑπερφιάλως ἀνιάζει,</p>
        <p><a>18.301</a> συλλέξας λαοῖσι δότω καταδημοβορῆσαι:</p>
        <p><a>18.302</a> τῶν τινὰ βέλτερόν ἐστιν ἐπαυρέμεν ἤ περ Ἀχαιούς.</p>
        <p><a>18.303</a> πρῶϊ δ' ὑπηοῖοι σὺν τεύχεσι θωρηχθέντες</p>
        <p><a>18.304</a> νηυσὶν ἔπι γλαφυρῇσιν ἐγείρομεν ὀξὺν Ἄρηα.</p>
        <p><a>18.305</a> εἰ δ' ἐτεὸν παρὰ ναῦφιν ἀνέστη δῖος Ἀχιλλεύς,</p>
        <p><a>18.306</a> ἄλγιον αἴ κ' ἐθέλῃσι τῷ ἔσσεται: οὔ μιν ἔγωγε</p>
        <p><a>18.307</a> φεύξομαι ἐκ πολέμοιο δυσηχέος, ἀλλὰ μάλ' ἄντην</p>
        <p><a>18.308</a> στήσομαι, ἤ κε φέρῃσι μέγα κράτος, ἦ κε φεροίμην.</p>
        <p><a>18.309</a> ξυνὸς Ἐνυάλιος, καί τε κτανέοντα κατέκτα.</p>
        <p><a>18.310</a> ὣς Ἕκτωρ ἀγόρευ', ἐπὶ δὲ Τρῶες κελάδησαν</p>
        <p><a>18.311</a> νήπιοι: ἐκ γάρ σφεων φρένας εἵλετο Παλλὰς Ἀθήνη.</p>
        <p><a>18.312</a> Ἕκτορι μὲν γὰρ ἐπῄνησαν κακὰ μητιόωντι,</p>
        <p><a>18.313</a> Πουλυδάμαντι δ' ἄρ' οὔ τις ὃς ἐσθλὴν φράζετο βουλήν.</p>
        <p><a>18.314</a> δόρπον ἔπειθ' εἵλοντο κατὰ στρατόν: αὐτὰρ Ἀχαιοὶ</p>
        <p><a>18.315</a> παννύχιοι Πάτροκλον ἀνεστενάχοντο γοῶντες.</p>
        <p><a>18.316</a> τοῖσι δὲ Πηλεΐδης ἁδινοῦ ἐξῆρχε γόοιο</p>
        <p><a>18.317</a> χεῖρας ἐπ' ἀνδροφόνους θέμενος στήθεσσιν ἑταίρου</p>
        <p><a>18.318</a> πυκνὰ μάλα στενάχων ὥς τε λὶς ἠϋγένειος,</p>
        <p><a>18.319</a> ᾧ ῥά θ' ὑπὸ σκύμνους ἐλαφηβόλος ἁρπάσῃ ἀνὴρ</p>
        <p><a>18.320</a> ὕλης ἐκ πυκινῆς: ὃ δέ τ' ἄχνυται ὕστερος ἐλθών,</p>
        <p><a>18.321</a> πολλὰ δέ τ' ἄγκε' ἐπῆλθε μετ' ἀνέρος ἴχνι' ἐρευνῶν</p>
        <p><a>18.322</a> εἴ ποθεν ἐξεύροι: μάλα γὰρ δριμὺς χόλος αἱρεῖ:</p>
        <p><a>18.323</a> ὣς ὃ βαρὺ στενάχων μετεφώνεε Μυρμιδόνεσσιν:</p>
        <p><a>18.324</a> ὢ πόποι ἦ ῥ' ἅλιον ἔπος ἔκβαλον ἤματι κείνῳ</p>
        <p><a>18.325</a> θαρσύνων ἥρωα Μενοίτιον ἐν μεγάροισι:</p>
        <p><a>18.326</a> φῆν δέ οἱ εἰς Ὀπόεντα περικλυτὸν υἱὸν ἀπάξειν</p>
        <p><a>18.327</a> Ἴλιον ἐκπέρσαντα, λαχόντα τε ληΐδος αἶσαν.</p>
        <p><a>18.328</a> ἀλλ' οὐ Ζεὺς ἄνδρεσσι νοήματα πάντα τελευτᾷ:</p>
        <p><a>18.329</a> ἄμφω γὰρ πέπρωται ὁμοίην γαῖαν ἐρεῦσαι</p>
        <p><a>18.330</a> αὐτοῦ ἐνὶ Τροίῃ, ἐπεὶ οὐδ' ἐμὲ νοστήσαντα</p>
        <p><a>18.331</a> δέξεται ἐν μεγάροισι γέρων ἱππηλάτα Πηλεὺς</p>
        <p><a>18.332</a> οὐδὲ Θέτις μήτηρ, ἀλλ' αὐτοῦ γαῖα καθέξει.</p>
        <p><a>18.333</a> νῦν δ' ἐπεὶ οὖν Πάτροκλε σεῦ ὕστερος εἶμ' ὑπὸ γαῖαν,</p>
        <p><a>18.334</a> οὔ σε πρὶν κτεριῶ πρίν γ' Ἕκτορος ἐνθάδ' ἐνεῖκαι</p>
        <p><a>18.335</a> τεύχεα καὶ κεφαλὴν μεγαθύμου σοῖο φονῆος:</p>
        <p><a>18.336</a> δώδεκα δὲ προπάροιθε πυρῆς ἀποδειροτομήσω</p>
        <p><a>18.337</a> Τρώων ἀγλαὰ τέκνα σέθεν κταμένοιο χολωθείς.</p>
        <p><a>18.338</a> τόφρα δέ μοι παρὰ νηυσὶ κορωνίσι κείσεαι αὔτως,</p>
        <p><a>18.339</a> ἀμφὶ δὲ σὲ Τρῳαὶ καὶ Δαρδανίδες βαθύκολποι</p>
        <p><a>18.340</a> κλαύσονται νύκτάς τε καὶ ἤματα δάκρυ χέουσαι,</p>
        <p><a>18.341</a> τὰς αὐτοὶ καμόμεσθα βίηφί τε δουρί τε μακρῷ</p>
        <p><a>18.342</a> πιείρας πέρθοντε πόλεις μερόπων ἀνθρώπων.</p>
        <p><a>18.343</a> ὣς εἰπὼν ἑτάροισιν ἐκέκλετο δῖος Ἀχιλλεὺς</p>
        <p><a>18.344</a> ἀμφὶ πυρὶ στῆσαι τρίποδα μέγαν, ὄφρα τάχιστα</p>
        <p><a>18.345</a> Πάτροκλον λούσειαν ἄπο βρότον αἱματόεντα.</p>
        <p><a>18.346</a> οἳ δὲ λοετροχόον τρίποδ' ἵστασαν ἐν πυρὶ κηλέῳ,</p>
        <p><a>18.347</a> ἐν δ' ἄρ' ὕδωρ ἔχεαν, ὑπὸ δὲ ξύλα δαῖον ἑλόντες.</p>
        <p><a>18.348</a> γάστρην μὲν τρίποδος πῦρ ἄμφεπε, θέρμετο δ' ὕδωρ:</p>
        <p><a>18.349</a> αὐτὰρ ἐπεὶ δὴ ζέσσεν ὕδωρ ἐνὶ ἤνοπι χαλκῷ,</p>
        <p><a>18.350</a> καὶ τότε δὴ λοῦσάν τε καὶ ἤλειψαν λίπ' ἐλαίῳ,</p>
        <p><a>18.351</a> ἐν δ' ὠτειλὰς πλῆσαν ἀλείφατος ἐννεώροιο:</p>
        <p><a>18.352</a> ἐν λεχέεσσι δὲ θέντες ἑανῷ λιτὶ κάλυψαν</p>
        <p><a>18.353</a> ἐς πόδας ἐκ κεφαλῆς, καθύπερθε δὲ φάρεϊ λευκῷ.</p>
        <p><a>18.354</a> παννύχιοι μὲν ἔπειτα πόδας ταχὺν ἀμφ' Ἀχιλῆα</p>
        <p><a>18.355</a> Μυρμιδόνες Πάτροκλον ἀνεστενάχοντο γοῶντες:</p>
        <p><a>18.356</a> Ζεὺς δ' Ἥρην προσέειπε κασιγνήτην ἄλοχόν τε:</p>
        <p><a>18.357</a> ἔπρηξας καὶ ἔπειτα βοῶπις πότνια Ἥρη</p>
        <p><a>18.358</a> ἀνστήσασ' Ἀχιλῆα πόδας ταχύν: ἦ ῥά νυ σεῖο</p>
        <p><a>18.359</a> ἐξ αὐτῆς ἐγένοντο κάρη κομόωντες Ἀχαιοί.</p>
        <p><a>18.360</a> τὸν δ' ἠμείβετ' ἔπειτα βοῶπις πότνια Ἥρη:</p>
        <p><a>18.361</a> αἰνότατε Κρονίδη ποῖον τὸν μῦθον ἔειπες.</p>
        <p><a>18.362</a> καὶ μὲν δή πού τις μέλλει βροτὸς ἀνδρὶ τελέσσαι,</p>
        <p><a>18.363</a> ὅς περ θνητός τ' ἐστὶ καὶ οὐ τόσα μήδεα οἶδε:</p>
        <p><a>18.364</a> πῶς δὴ ἔγωγ', ἥ φημι θεάων ἔμμεν ἀρίστη,</p>
        <p><a>18.365</a> ἀμφότερον γενεῇ τε καὶ οὕνεκα σὴ παράκοιτις</p>
        <p><a>18.366</a> κέκλημαι, σὺ δὲ πᾶσι μετ' ἀθανάτοισιν ἀνάσσεις,</p>
        <p><a>18.367</a> οὐκ ὄφελον Τρώεσσι κοτεσσαμένη κακὰ ῥάψαι;</p>
        <p><a>18.368</a> ὣς οἳ μὲν τοιαῦτα πρὸς ἀλλήλους ἀγόρευον:</p>
        <p><a>18.369</a> Ἡφαίστου δ' ἵκανε δόμον Θέτις ἀργυρόπεζα</p>
        <p><a>18.370</a> ἄφθιτον ἀστερόεντα μεταπρεπέ' ἀθανάτοισι</p>
        <p><a>18.371</a> χάλκεον, ὅν ῥ' αὐτὸς ποιήσατο κυλλοποδίων.</p>
        <p><a>18.372</a> τὸν δ' εὗρ' ἱδρώοντα ἑλισσόμενον περὶ φύσας</p>
        <p><a>18.373</a> σπεύδοντα: τρίποδας γὰρ ἐείκοσι πάντας ἔτευχεν</p>
        <p><a>18.374</a> ἑστάμεναι περὶ τοῖχον ἐϋσταθέος μεγάροιο,</p>
        <p><a>18.375</a> χρύσεα δέ σφ' ὑπὸ κύκλα ἑκάστῳ πυθμένι θῆκεν,</p>
        <p><a>18.376</a> ὄφρά οἱ αὐτόματοι θεῖον δυσαίατ' ἀγῶνα</p>
        <p><a>18.377</a> ἠδ' αὖτις πρὸς δῶμα νεοίατο θαῦμα ἰδέσθαι.</p>
        <p><a>18.378</a> οἳ δ' ἤτοι τόσσον μὲν ἔχον τέλος, οὔατα δ' οὔ πω</p>
        <p><a>18.379</a> δαιδάλεα προσέκειτο: τά ῥ' ἤρτυε, κόπτε δὲ δεσμούς.</p>
        <p><a>18.380</a> ὄφρ' ὅ γε ταῦτ' ἐπονεῖτο ἰδυίῃσι πραπίδεσσι,</p>
        <p><a>18.381</a> τόφρά οἱ ἐγγύθεν ἦλθε θεὰ Θέτις ἀργυρόπεζα.</p>
        <p><a>18.382</a> τὴν δὲ ἴδε προμολοῦσα Χάρις λιπαροκρήδεμνος</p>
        <p><a>18.383</a> καλή, τὴν ὤπυιε περικλυτὸς ἀμφιγυήεις:</p>
        <p><a>18.384</a> ἔν τ' ἄρα οἱ φῦ χειρὶ ἔπος τ' ἔφατ' ἔκ τ' ὀνόμαζε:</p>
        <p><a>18.385</a> τίπτε Θέτι τανύπεπλε ἱκάνεις ἡμέτερον δῶ</p>
        <p><a>18.386</a> αἰδοίη τε φίλη τε; πάρος γε μὲν οὔ τι θαμίζεις.</p>
        <p><a>18.387</a> ἀλλ' ἕπεο προτέρω, ἵνα τοι πὰρ ξείνια θείω.</p>
        <p><a>18.388</a> ὣς ἄρα φωνήσασα πρόσω ἄγε δῖα θεάων.</p>
        <p><a>18.389</a> τὴν μὲν ἔπειτα καθεῖσεν ἐπὶ θρόνου ἀργυροήλου</p>
        <p><a>18.390</a> καλοῦ δαιδαλέου: ὑπὸ δὲ θρῆνυς ποσὶν ἦεν:</p>
        <p><a>18.391</a> κέκλετο δ' Ἥφαιστον κλυτοτέχνην εἶπέ τε μῦθον:</p>
        <p><a>18.392</a> Ἥφαιστε πρόμολ' ὧδε: Θέτις νύ τι σεῖο χατίζει.</p>
        <p><a>18.393</a> τὴν δ' ἠμείβετ' ἔπειτα περικλυτὸς ἀμφιγυήεις:</p>
        <p><a>18.394</a> ἦ ῥά νύ μοι δεινή τε καὶ αἰδοίη θεὸς ἔνδον,</p>
        <p><a>18.395</a> ἥ μ' ἐσάωσ' ὅτε μ' ἄλγος ἀφίκετο τῆλε πεσόντα</p>
        <p><a>18.396</a> μητρὸς ἐμῆς ἰότητι κυνώπιδος, ἥ μ' ἐθέλησε</p>
        <p><a>18.397</a> κρύψαι χωλὸν ἐόντα: τότ' ἂν πάθον ἄλγεα θυμῷ,</p>
        <p><a>18.398</a> εἰ μή μ' Εὐρυνόμη τε Θέτις θ' ὑπεδέξατο κόλπῳ</p>
        <p><a>18.399</a> Εὐρυνόμη θυγάτηρ ἀψορρόου Ὠκεανοῖο.</p>
        <p><a>18.400</a> τῇσι παρ' εἰνάετες χάλκευον δαίδαλα πολλά,</p>
        <p><a>18.401</a> πόρπας τε γναμπτάς θ' ἕλικας κάλυκάς τε καὶ ὅρμους</p>
        <p><a>18.402</a> ἐν σπῆϊ γλαφυρῷ: περὶ δὲ ῥόος Ὠκεανοῖο</p>
        <p><a>18.403</a> ἀφρῷ μορμύρων ῥέεν ἄσπετος: οὐδέ τις ἄλλος</p>
        <p><a>18.404</a> ᾔδεεν οὔτε θεῶν οὔτε θνητῶν ἀνθρώπων,</p>
        <p><a>18.405</a> ἀλλὰ Θέτις τε καὶ Εὐρυνόμη ἴσαν, αἵ μ' ἐσάωσαν.</p>
        <p><a>18.406</a> ἣ νῦν ἡμέτερον δόμον ἵκει: τώ με μάλα χρεὼ</p>
        <p><a>18.407</a> πάντα Θέτι καλλιπλοκάμῳ ζῳάγρια τίνειν.</p>
        <p><a>18.408</a> ἀλλὰ σὺ μὲν νῦν οἱ παράθες ξεινήϊα καλά,</p>
        <p><a>18.409</a> ὄφρ' ἂν ἐγὼ φύσας ἀποθείομαι ὅπλά τε πάντα.</p>
        <p><a>18.410</a> ἦ, καὶ ἀπ' ἀκμοθέτοιο πέλωρ αἴητον ἀνέστη</p>
        <p><a>18.411</a> χωλεύων: ὑπὸ δὲ κνῆμαι ῥώοντο ἀραιαί.</p>
        <p><a>18.412</a> φύσας μέν ῥ' ἀπάνευθε τίθει πυρός, ὅπλά τε πάντα</p>
        <p><a>18.413</a> λάρνακ' ἐς ἀργυρέην συλλέξατο, τοῖς ἐπονεῖτο:</p>
        <p><a>18.414</a> σπόγγῳ δ' ἀμφὶ πρόσωπα καὶ ἄμφω χεῖρ' ἀπομόργνυ</p>
        <p><a>18.415</a> αὐχένα τε στιβαρὸν καὶ στήθεα λαχνήεντα,</p>
        <p><a>18.416</a> δῦ δὲ χιτῶν', ἕλε δὲ σκῆπτρον παχύ, βῆ δὲ θύραζε</p>
        <p><a>18.417</a> χωλεύων: ὑπὸ δ' ἀμφίπολοι ῥώοντο ἄνακτι</p>
        <p><a>18.418</a> χρύσειαι ζωῇσι νεήνισιν εἰοικυῖαι.</p>
        <p><a>18.419</a> τῇς ἐν μὲν νόος ἐστὶ μετὰ φρεσίν, ἐν δὲ καὶ αὐδὴ</p>
        <p><a>18.420</a> καὶ σθένος, ἀθανάτων δὲ θεῶν ἄπο ἔργα ἴσασιν.</p>
        <p><a>18.421</a> αἳ μὲν ὕπαιθα ἄνακτος ἐποίπνυον: αὐτὰρ ὃ ἔρρων</p>
        <p><a>18.422</a> πλησίον, ἔνθα Θέτις περ, ἐπὶ θρόνου ἷζε φαεινοῦ,</p>
        <p><a>18.423</a> ἔν τ' ἄρα οἱ φῦ χειρὶ ἔπος τ' ἔφατ' ἔκ τ' ὀνόμαζε:</p>
        <p><a>18.424</a> τίπτε Θέτι τανύπεπλε ἱκάνεις ἡμέτερον δῶ</p>
        <p><a>18.425</a> αἰδοίη τε φίλη τε; πάρος γε μὲν οὔ τι θαμίζεις.</p>
        <p><a>18.426</a> αὔδα ὅ τι φρονέεις: τελέσαι δέ με θυμὸς ἄνωγεν,</p>
        <p><a>18.427</a> εἰ δύναμαι τελέσαι γε καὶ εἰ τετελεσμένον ἐστίν.</p>
        <p><a>18.428</a> τὸν δ' ἠμείβετ' ἔπειτα Θέτις κατὰ δάκρυ χέουσα:</p>
        <p><a>18.429</a> Ἥφαιστ', ἦ ἄρα δή τις, ὅσαι θεαί εἰσ' ἐν Ὀλύμπῳ,</p>
        <p><a>18.430</a> τοσσάδ' ἐνὶ φρεσὶν ᾗσιν ἀνέσχετο κήδεα λυγρὰ</p>
        <p><a>18.431</a> ὅσσ' ἐμοὶ ἐκ πασέων Κρονίδης Ζεὺς ἄλγε' ἔδωκεν;</p>
        <p><a>18.432</a> ἐκ μέν μ' ἀλλάων ἁλιάων ἀνδρὶ δάμασσεν</p>
        <p><a>18.433</a> Αἰακίδῃ Πηλῆϊ, καὶ ἔτλην ἀνέρος εὐνὴν</p>
        <p><a>18.434</a> πολλὰ μάλ' οὐκ ἐθέλουσα. ὃ μὲν δὴ γήραϊ λυγρῷ</p>
        <p><a>18.435</a> κεῖται ἐνὶ μεγάροις ἀρημένος, ἄλλα δέ μοι νῦν,</p>
        <p><a>18.436</a> υἱὸν ἐπεί μοι δῶκε γενέσθαί τε τραφέμεν τε</p>
        <p><a>18.437</a> ἔξοχον ἡρώων: ὃ δ' ἀνέδραμεν ἔρνεϊ ἶσος:</p>
        <p><a>18.438</a> τὸν μὲν ἐγὼ θρέψασα φυτὸν ὣς γουνῷ ἀλωῆς</p>
        <p><a>18.439</a> νηυσὶν ἐπιπροέηκα κορωνίσιν Ἴλιον εἴσω</p>
        <p><a>18.440</a> Τρωσὶ μαχησόμενον: τὸν δ' οὐχ ὑποδέξομαι αὖτις</p>
        <p><a>18.441</a> οἴκαδε νοστήσαντα δόμον Πηλήϊον εἴσω.</p>
        <p><a>18.442</a> ὄφρα δέ μοι ζώει καὶ ὁρᾷ φάος ἠελίοιο</p>
        <p><a>18.443</a> ἄχνυται, οὐδέ τί οἱ δύναμαι χραισμῆσαι ἰοῦσα.</p>
        <p><a>18.444</a> κούρην ἣν ἄρα οἱ γέρας ἔξελον υἷες Ἀχαιῶν,</p>
        <p><a>18.445</a> τὴν ἂψ ἐκ χειρῶν ἕλετο κρείων Ἀγαμέμνων.</p>
        <p><a>18.446</a> ἤτοι ὃ τῆς ἀχέων φρένας ἔφθιεν: αὐτὰρ Ἀχαιοὺς</p>
        <p><a>18.447</a> Τρῶες ἐπὶ πρύμνῃσιν ἐείλεον, οὐδὲ θύραζε</p>
        <p><a>18.448</a> εἴων ἐξιέναι: τὸν δὲ λίσσοντο γέροντες</p>
        <p><a>18.449</a> Ἀργείων, καὶ πολλὰ περικλυτὰ δῶρ' ὀνόμαζον.</p>
        <p><a>18.450</a> ἔνθ' αὐτὸς μὲν ἔπειτ' ἠναίνετο λοιγὸν ἀμῦναι,</p>
        <p><a>18.451</a> αὐτὰρ ὃ Πάτροκλον περὶ μὲν τὰ ἃ τεύχεα ἕσσε,</p>
        <p><a>18.452</a> πέμπε δέ μιν πόλεμον δέ, πολὺν δ' ἅμα λαὸν ὄπασσε.</p>
        <p><a>18.453</a> πᾶν δ' ἦμαρ μάρναντο περὶ Σκαιῇσι πύλῃσι:</p>
        <p><a>18.454</a> καί νύ κεν αὐτῆμαρ πόλιν ἔπραθον, εἰ μὴ Ἀπόλλων</p>
        <p><a>18.455</a> πολλὰ κακὰ ῥέξαντα Μενοιτίου ἄλκιμον υἱὸν</p>
        <p><a>18.456</a> ἔκταν' ἐνὶ προμάχοισι καὶ Ἕκτορι κῦδος ἔδωκε.</p>
        <p><a>18.457</a> τοὔνεκα νῦν τὰ σὰ γούναθ' ἱκάνομαι, αἴ κ' ἐθέλῃσθα</p>
        <p><a>18.458</a> υἱεῖ ἐμῷ ὠκυμόρῳ δόμεν ἀσπίδα καὶ τρυφάλειαν</p>
        <p><a>18.459</a> καὶ καλὰς κνημῖδας ἐπισφυρίοις ἀραρυίας</p>
        <p><a>18.460</a> καὶ θώρηχ': ὃ γὰρ ἦν οἱ ἀπώλεσε πιστὸς ἑταῖρος</p>
        <p><a>18.461</a> Τρωσὶ δαμείς: ὃ δὲ κεῖται ἐπὶ χθονὶ θυμὸν ἀχεύων.</p>
        <p><a>18.462</a> τὴν δ' ἠμείβετ' ἔπειτα περικλυτὸς ἀμφιγυήεις:</p>
        <p><a>18.463</a> θάρσει: μή τοι ταῦτα μετὰ φρεσὶ σῇσι μελόντων.</p>
        <p><a>18.464</a> αἲ γάρ μιν θανάτοιο δυσηχέος ὧδε δυναίμην</p>
        <p><a>18.465</a> νόσφιν ἀποκρύψαι, ὅτε μιν μόρος αἰνὸς ἱκάνοι,</p>
        <p><a>18.466</a> ὥς οἱ τεύχεα καλὰ παρέσσεται, οἷά τις αὖτε</p>
        <p><a>18.467</a> ἀνθρώπων πολέων θαυμάσσεται, ὅς κεν ἴδηται.</p>
        <p><a>18.468</a> ὣς εἰπὼν τὴν μὲν λίπεν αὐτοῦ, βῆ δ' ἐπὶ φύσας:</p>
        <p><a>18.469</a> τὰς δ' ἐς πῦρ ἔτρεψε κέλευσέ τε ἐργάζεσθαι.</p>
        <p><a>18.470</a> φῦσαι δ' ἐν χοάνοισιν ἐείκοσι πᾶσαι ἐφύσων</p>
        <p><a>18.471</a> παντοίην εὔπρηστον ἀϋτμὴν ἐξανιεῖσαι,</p>
        <p><a>18.472</a> ἄλλοτε μὲν σπεύδοντι παρέμμεναι, ἄλλοτε δ' αὖτε,</p>
        <p><a>18.473</a> ὅππως Ἥφαιστός τ' ἐθέλοι καὶ ἔργον ἄνοιτο.</p>
        <p><a>18.474</a> χαλκὸν δ' ἐν πυρὶ βάλλεν ἀτειρέα κασσίτερόν τε</p>
        <p><a>18.475</a> καὶ χρυσὸν τιμῆντα καὶ ἄργυρον: αὐτὰρ ἔπειτα</p>
        <p><a>18.476</a> θῆκεν ἐν ἀκμοθέτῳ μέγαν ἄκμονα, γέντο δὲ χειρὶ</p>
        <p><a>18.477</a> ῥαιστῆρα κρατερήν, ἑτέρηφι δὲ γέντο πυράγρην.</p>
        <p><a>18.478</a> ποίει δὲ πρώτιστα σάκος μέγα τε στιβαρόν τε</p>
        <p><a>18.479</a> πάντοσε δαιδάλλων, περὶ δ' ἄντυγα βάλλε φαεινὴν</p>
        <p><a>18.480</a> τρίπλακα μαρμαρέην, ἐκ δ' ἀργύρεον τελαμῶνα.</p>
        <p><a>18.481</a> πέντε δ' ἄρ' αὐτοῦ ἔσαν σάκεος πτύχες: αὐτὰρ ἐν αὐτῷ</p>
        <p><a>18.482</a> ποίει δαίδαλα πολλὰ ἰδυίῃσι πραπίδεσσιν.</p>
        <p><a>18.483</a> ἐν μὲν γαῖαν ἔτευξ', ἐν δ' οὐρανόν, ἐν δὲ θάλασσαν,</p>
        <p><a>18.484</a> ἠέλιόν τ' ἀκάμαντα σελήνην τε πλήθουσαν,</p>
        <p><a>18.485</a> ἐν δὲ τὰ τείρεα πάντα, τά τ' οὐρανὸς ἐστεφάνωται,</p>
        <p><a>18.486</a> Πληϊάδας θ' Ὑάδας τε τό τε σθένος Ὠρίωνος</p>
        <p><a>18.487</a> Ἄρκτόν θ', ἣν καὶ Ἄμαξαν ἐπίκλησιν καλέουσιν,</p>
        <p><a>18.488</a> ἥ τ' αὐτοῦ στρέφεται καί τ' Ὠρίωνα δοκεύει,</p>
        <p><a>18.489</a> οἴη δ' ἄμμορός ἐστι λοετρῶν Ὠκεανοῖο.</p>
        <p><a>18.490</a> ἐν δὲ δύω ποίησε πόλεις μερόπων ἀνθρώπων</p>
        <p><a>18.491</a> καλάς. ἐν τῇ μέν ῥα γάμοι τ' ἔσαν εἰλαπίναι τε,</p>
        <p><a>18.492</a> νύμφας δ' ἐκ θαλάμων δαΐδων ὕπο λαμπομενάων</p>
        <p><a>18.493</a> ἠγίνεον ἀνὰ ἄστυ, πολὺς δ' ὑμέναιος ὀρώρει:</p>
        <p><a>18.494</a> κοῦροι δ' ὀρχηστῆρες ἐδίνεον, ἐν δ' ἄρα τοῖσιν</p>
        <p><a>18.495</a> αὐλοὶ φόρμιγγές τε βοὴν ἔχον: αἳ δὲ γυναῖκες</p>
        <p><a>18.496</a> ἱστάμεναι θαύμαζον ἐπὶ προθύροισιν ἑκάστη.</p>
        <p><a>18.497</a> λαοὶ δ' εἰν ἀγορῇ ἔσαν ἀθρόοι: ἔνθα δὲ νεῖκος</p>
        <p><a>18.498</a> ὠρώρει, δύο δ' ἄνδρες ἐνείκεον εἵνεκα ποινῆς</p>
        <p><a>18.499</a> ἀνδρὸς ἀποφθιμένου: ὃ μὲν εὔχετο πάντ' ἀποδοῦναι</p>
        <p><a>18.500</a> δήμῳ πιφαύσκων, ὃ δ' ἀναίνετο μηδὲν ἑλέσθαι:</p>
        <p><a>18.501</a> ἄμφω δ' ἱέσθην ἐπὶ ἴστορι πεῖραρ ἑλέσθαι.</p>
        <p><a>18.502</a> λαοὶ δ' ἀμφοτέροισιν ἐπήπυον ἀμφὶς ἀρωγοί:</p>
        <p><a>18.503</a> κήρυκες δ' ἄρα λαὸν ἐρήτυον: οἳ δὲ γέροντες</p>
        <p><a>18.504</a> εἵατ' ἐπὶ ξεστοῖσι λίθοις ἱερῷ ἐνὶ κύκλῳ,</p>
        <p><a>18.505</a> σκῆπτρα δὲ κηρύκων ἐν χέρσ' ἔχον ἠεροφώνων:</p>
        <p><a>18.506</a> τοῖσιν ἔπειτ' ἤϊσσον, ἀμοιβηδὶς δὲ δίκαζον.</p>
        <p><a>18.507</a> κεῖτο δ' ἄρ' ἐν μέσσοισι δύω χρυσοῖο τάλαντα,</p>
        <p><a>18.508</a> τῷ δόμεν ὃς μετὰ τοῖσι δίκην ἰθύντατα εἴποι.</p>
        <p><a>18.509</a> τὴν δ' ἑτέρην πόλιν ἀμφὶ δύω στρατοὶ ἥατο λαῶν</p>
        <p><a>18.510</a> τεύχεσι λαμπόμενοι: δίχα δέ σφισιν ἥνδανε βουλή,</p>
        <p><a>18.511</a> ἠὲ διαπραθέειν ἢ ἄνδιχα πάντα δάσασθαι</p>
        <p><a>18.512</a> κτῆσιν ὅσην πτολίεθρον ἐπήρατον ἐντὸς ἔεργεν:</p>
        <p><a>18.513</a> οἳ δ' οὔ πω πείθοντο, λόχῳ δ' ὑπεθωρήσσοντο.</p>
        <p><a>18.514</a> τεῖχος μέν ῥ' ἄλοχοί τε φίλαι καὶ νήπια τέκνα</p>
        <p><a>18.515</a> ῥύατ' ἐφεσταότες, μετὰ δ' ἀνέρες οὓς ἔχε γῆρας:</p>
        <p><a>18.516</a> οἳ δ' ἴσαν: ἦρχε δ' ἄρά σφιν Ἄρης καὶ Παλλὰς Ἀθήνη</p>
        <p><a>18.517</a> ἄμφω χρυσείω, χρύσεια δὲ εἵματα ἕσθην,</p>
        <p><a>18.518</a> καλὼ καὶ μεγάλω σὺν τεύχεσιν, ὥς τε θεώ περ</p>
        <p><a>18.519</a> ἀμφὶς ἀριζήλω: λαοὶ δ' ὑπολίζονες ἦσαν.</p>
        <p><a>18.520</a> οἳ δ' ὅτε δή ῥ' ἵκανον ὅθι σφίσιν εἶκε λοχῆσαι</p>
        <p><a>18.521</a> ἐν ποταμῷ, ὅθι τ' ἀρδμὸς ἔην πάντεσσι βοτοῖσιν,</p>
        <p><a>18.522</a> ἔνθ' ἄρα τοί γ' ἵζοντ' εἰλυμένοι αἴθοπι χαλκῷ.</p>
        <p><a>18.523</a> τοῖσι δ' ἔπειτ' ἀπάνευθε δύω σκοποὶ εἵατο λαῶν</p>
        <p><a>18.524</a> δέγμενοι ὁππότε μῆλα ἰδοίατο καὶ ἕλικας βοῦς.</p>
        <p><a>18.525</a> οἳ δὲ τάχα προγένοντο, δύω δ' ἅμ' ἕποντο νομῆες</p>
        <p><a>18.526</a> τερπόμενοι σύριγξι: δόλον δ' οὔ τι προνόησαν.</p>
        <p><a>18.527</a> οἳ μὲν τὰ προϊδόντες ἐπέδραμον, ὦκα δ' ἔπειτα</p>
        <p><a>18.528</a> τάμνοντ' ἀμφὶ βοῶν ἀγέλας καὶ πώεα καλὰ</p>
        <p><a>18.529</a> ἀργεννέων οἰῶν, κτεῖνον δ' ἐπὶ μηλοβοτῆρας.</p>
        <p><a>18.530</a> οἳ δ' ὡς οὖν ἐπύθοντο πολὺν κέλαδον παρὰ βουσὶν</p>
        <p><a>18.531</a> εἰράων προπάροιθε καθήμενοι, αὐτίκ' ἐφ' ἵππων</p>
        <p><a>18.532</a> βάντες ἀερσιπόδων μετεκίαθον, αἶψα δ' ἵκοντο.</p>
        <p><a>18.533</a> στησάμενοι δ' ἐμάχοντο μάχην ποταμοῖο παρ' ὄχθας,</p>
        <p><a>18.534</a> βάλλον δ' ἀλλήλους χαλκήρεσιν ἐγχείῃσιν.</p>
        <p><a>18.535</a> ἐν δ' Ἔρις ἐν δὲ Κυδοιμὸς ὁμίλεον, ἐν δ' ὀλοὴ Κήρ,</p>
        <p><a>18.536</a> ἄλλον ζωὸν ἔχουσα νεούτατον, ἄλλον ἄουτον,</p>
        <p><a>18.537</a> ἄλλον τεθνηῶτα κατὰ μόθον ἕλκε ποδοῖιν:</p>
        <p><a>18.538</a> εἷμα δ' ἔχ' ἀμφ' ὤμοισι δαφοινεὸν αἵματι φωτῶν.</p>
        <p><a>18.539</a> ὡμίλευν δ' ὥς τε ζωοὶ βροτοὶ ἠδ' ἐμάχοντο,</p>
        <p><a>18.540</a> νεκρούς τ' ἀλλήλων ἔρυον κατατεθνηῶτας.</p>
        <p><a>18.541</a> ἐν δ' ἐτίθει νειὸν μαλακὴν πίειραν ἄρουραν</p>
        <p><a>18.542</a> εὐρεῖαν τρίπολον: πολλοὶ δ' ἀροτῆρες ἐν αὐτῇ</p>
        <p><a>18.543</a> ζεύγεα δινεύοντες ἐλάστρεον ἔνθα καὶ ἔνθα.</p>
        <p><a>18.544</a> οἳ δ' ὁπότε στρέψαντες ἱκοίατο τέλσον ἀρούρης,</p>
        <p><a>18.545</a> τοῖσι δ' ἔπειτ' ἐν χερσὶ δέπας μελιηδέος οἴνου</p>
        <p><a>18.546</a> δόσκεν ἀνὴρ ἐπιών: τοὶ δὲ στρέψασκον ἀν' ὄγμους,</p>
        <p><a>18.547</a> ἱέμενοι νειοῖο βαθείης τέλσον ἱκέσθαι.</p>
        <p><a>18.548</a> ἣ δὲ μελαίνετ' ὄπισθεν, ἀρηρομένῃ δὲ ἐῴκει,</p>
        <p><a>18.549</a> χρυσείη περ ἐοῦσα: τὸ δὴ περὶ θαῦμα τέτυκτο.</p>
        <p><a>18.550</a> ἐν δ' ἐτίθει τέμενος βασιλήϊον: ἔνθα δ' ἔριθοι</p>
        <p><a>18.551</a> ἤμων ὀξείας δρεπάνας ἐν χερσὶν ἔχοντες.</p>
        <p><a>18.552</a> δράγματα δ' ἄλλα μετ' ὄγμον ἐπήτριμα πῖπτον ἔραζε,</p>
        <p><a>18.553</a> ἄλλα δ' ἀμαλλοδετῆρες ἐν ἐλλεδανοῖσι δέοντο.</p>
        <p><a>18.554</a> τρεῖς δ' ἄρ' ἀμαλλοδετῆρες ἐφέστασαν: αὐτὰρ ὄπισθε</p>
        <p><a>18.555</a> παῖδες δραγμεύοντες ἐν ἀγκαλίδεσσι φέροντες</p>
        <p><a>18.556</a> ἀσπερχὲς πάρεχον: βασιλεὺς δ' ἐν τοῖσι σιωπῇ</p>
        <p><a>18.557</a> σκῆπτρον ἔχων ἑστήκει ἐπ' ὄγμου γηθόσυνος κῆρ.</p>
        <p><a>18.558</a> κήρυκες δ' ἀπάνευθεν ὑπὸ δρυῒ δαῖτα πένοντο,</p>
        <p><a>18.559</a> βοῦν δ' ἱερεύσαντες μέγαν ἄμφεπον: αἳ δὲ γυναῖκες</p>
        <p><a>18.560</a> δεῖπνον ἐρίθοισιν λεύκ' ἄλφιτα πολλὰ πάλυνον.</p>
        <p><a>18.561</a> ἐν δ' ἐτίθει σταφυλῇσι μέγα βρίθουσαν ἀλωὴν</p>
        <p><a>18.562</a> καλὴν χρυσείην: μέλανες δ' ἀνὰ βότρυες ἦσαν,</p>
        <p><a>18.563</a> ἑστήκει δὲ κάμαξι διαμπερὲς ἀργυρέῃσιν.</p>
        <p><a>18.564</a> ἀμφὶ δὲ κυανέην κάπετον, περὶ δ' ἕρκος ἔλασσε</p>
        <p><a>18.565</a> κασσιτέρου: μία δ' οἴη ἀταρπιτὸς ἦεν ἐπ' αὐτήν,</p>
        <p><a>18.566</a> τῇ νίσοντο φορῆες ὅτε τρυγόῳεν ἀλωήν.</p>
        <p><a>18.567</a> παρθενικαὶ δὲ καὶ ἠΐθεοι ἀταλὰ φρονέοντες</p>
        <p><a>18.568</a> πλεκτοῖς ἐν ταλάροισι φέρον μελιηδέα καρπόν.</p>
        <p><a>18.569</a> τοῖσιν δ' ἐν μέσσοισι πάϊς φόρμιγγι λιγείῃ</p>
        <p><a>18.570</a> ἱμερόεν κιθάριζε, λίνον δ' ὑπὸ καλὸν ἄειδε</p>
        <p><a>18.571</a> λεπταλέῃ φωνῇ: τοὶ δὲ ῥήσσοντες ἁμαρτῇ</p>
        <p><a>18.572</a> μολπῇ τ' ἰυγμῷ τε ποσὶ σκαίροντες ἕποντο.</p>
        <p><a>18.573</a> ἐν δ' ἀγέλην ποίησε βοῶν ὀρθοκραιράων:</p>
        <p><a>18.574</a> αἳ δὲ βόες χρυσοῖο τετεύχατο κασσιτέρου τε,</p>
        <p><a>18.575</a> μυκηθμῷ δ' ἀπὸ κόπρου ἐπεσσεύοντο νομὸν δὲ</p>
        <p><a>18.576</a> πὰρ ποταμὸν κελάδοντα, παρὰ ῥοδανὸν δονακῆα.</p>
        <p><a>18.577</a> χρύσειοι δὲ νομῆες ἅμ' ἐστιχόωντο βόεσσι</p>
        <p><a>18.578</a> τέσσαρες, ἐννέα δέ σφι κύνες πόδας ἀργοὶ ἕποντο.</p>
        <p><a>18.579</a> σμερδαλέω δὲ λέοντε δύ' ἐν πρώτῃσι βόεσσι</p>
        <p><a>18.580</a> ταῦρον ἐρύγμηλον ἐχέτην: ὃ δὲ μακρὰ μεμυκὼς</p>
        <p><a>18.581</a> ἕλκετο: τὸν δὲ κύνες μετεκίαθον ἠδ' αἰζηοί.</p>
        <p><a>18.582</a> τὼ μὲν ἀναρρήξαντε βοὸς μεγάλοιο βοείην</p>
        <p><a>18.583</a> ἔγκατα καὶ μέλαν αἷμα λαφύσσετον: οἳ δὲ νομῆες</p>
        <p><a>18.584</a> αὔτως ἐνδίεσαν ταχέας κύνας ὀτρύνοντες.</p>
        <p><a>18.585</a> οἳ δ' ἤτοι δακέειν μὲν ἀπετρωπῶντο λεόντων,</p>
        <p><a>18.586</a> ἱστάμενοι δὲ μάλ' ἐγγὺς ὑλάκτεον ἔκ τ' ἀλέοντο.</p>
        <p><a>18.587</a> ἐν δὲ νομὸν ποίησε περικλυτὸς ἀμφιγυήεις</p>
        <p><a>18.588</a> ἐν καλῇ βήσσῃ μέγαν οἰῶν ἀργεννάων,</p>
        <p><a>18.589</a> σταθμούς τε κλισίας τε κατηρεφέας ἰδὲ σηκούς.</p>
        <p><a>18.590</a> ἐν δὲ χορὸν ποίκιλλε περικλυτὸς ἀμφιγυήεις,</p>
        <p><a>18.591</a> τῷ ἴκελον οἷόν ποτ' ἐνὶ Κνωσῷ εὐρείῃ</p>
        <p><a>18.592</a> Δαίδαλος ἤσκησεν καλλιπλοκάμῳ Ἀριάδνῃ.</p>
        <p><a>18.593</a> ἔνθα μὲν ἠΐθεοι καὶ παρθένοι ἀλφεσίβοιαι</p>
        <p><a>18.594</a> ὀρχεῦντ' ἀλλήλων ἐπὶ καρπῷ χεῖρας ἔχοντες.</p>
        <p><a>18.595</a> τῶν δ' αἳ μὲν λεπτὰς ὀθόνας ἔχον, οἳ δὲ χιτῶνας</p>
        <p><a>18.596</a> εἵατ' ἐϋννήτους, ἦκα στίλβοντας ἐλαίῳ:</p>
        <p><a>18.597</a> καί ῥ' αἳ μὲν καλὰς στεφάνας ἔχον, οἳ δὲ μαχαίρας</p>
        <p><a>18.598</a> εἶχον χρυσείας ἐξ ἀργυρέων τελαμώνων.</p>
        <p><a>18.599</a> οἳ δ' ὁτὲ μὲν θρέξασκον ἐπισταμένοισι πόδεσσι</p>
        <p><a>18.600</a> ῥεῖα μάλ', ὡς ὅτε τις τροχὸν ἄρμενον ἐν παλάμῃσιν</p>
        <p><a>18.601</a> ἑζόμενος κεραμεὺς πειρήσεται, αἴ κε θέῃσιν:</p>
        <p><a>18.602</a> ἄλλοτε δ' αὖ θρέξασκον ἐπὶ στίχας ἀλλήλοισι.</p>
        <p><a>18.603</a> πολλὸς δ' ἱμερόεντα χορὸν περιίσταθ' ὅμιλος</p>
        <p><a>18.604</a> τερπόμενοι: δοιὼ δὲ κυβιστητῆρε κατ' αὐτοὺς</p>
        <p><a>18.605</a> μολπῆς ἐξάρχοντες ἐδίνευον κατὰ μέσσους.</p>
        <p><a>18.606</a> ἐν δ' ἐτίθει ποταμοῖο μέγα σθένος Ὠκεανοῖο</p>
        <p><a>18.607</a> ἄντυγα πὰρ πυμάτην σάκεος πύκα ποιητοῖο.</p>
        <p><a>18.608</a> αὐτὰρ ἐπεὶ δὴ τεῦξε σάκος μέγα τε στιβαρόν τε,</p>
        <p><a>18.609</a> τεῦξ' ἄρα οἱ θώρηκα φαεινότερον πυρὸς αὐγῆς,</p>
        <p><a>18.610</a> τεῦξε δέ οἱ κόρυθα βριαρὴν κροτάφοις ἀραρυῖαν</p>
        <p><a>18.611</a> καλὴν δαιδαλέην, ἐπὶ δὲ χρύσεον λόφον ἧκε,</p>
        <p><a>18.612</a> τεῦξε δέ οἱ κνημῖδας ἑανοῦ κασσιτέροιο.</p>
        <p><a>18.613</a> αὐτὰρ ἐπεὶ πάνθ' ὅπλα κάμε κλυτὸς ἀμφιγυήεις,</p>
        <p><a>18.614</a> μητρὸς Ἀχιλλῆος θῆκε προπάροιθεν ἀείρας.</p>
        <p><a>18.615</a> ἣ δ' ἴρηξ ὣς ἆλτο κατ' Οὐλύμπου νιφόεντος</p>
        <p><a>18.616</a> τεύχεα μαρμαίροντα παρ' Ἡφαίστοιο φέρουσα.</p>
    </div>
    <div class="bk">
        <h4 class="latin">Book 19</h4>
        <p><a>19.1</a> Ἠὼς μὲν κροκόπεπλος ἀπ' Ὠκεανοῖο ῥοάων</p>
        <p><a>19.2</a> ὄρνυθ', ἵν' ἀθανάτοισι φόως φέροι ἠδὲ βροτοῖσιν:</p>
        <p><a>19.3</a> ἣ δ' ἐς νῆας ἵκανε θεοῦ πάρα δῶρα φέρουσα.</p>
        <p><a>19.4</a> εὗρε δὲ Πατρόκλῳ περικείμενον ὃν φίλον υἱὸν</p>
        <p><a>19.5</a> κλαίοντα λιγέως: πολέες δ' ἀμφ' αὐτὸν ἑταῖροι</p>
        <p><a>19.6</a> μύρονθ': ἣ δ' ἐν τοῖσι παρίστατο δῖα θεάων,</p>
        <p><a>19.7</a> ἔν τ' ἄρα οἱ φῦ χειρὶ ἔπος τ' ἔφατ' ἔκ τ' ὀνόμαζε:</p>
        <p><a>19.8</a> τέκνον ἐμὸν τοῦτον μὲν ἐάσομεν ἀχνύμενοί περ</p>
        <p><a>19.9</a> κεῖσθαι, ἐπεὶ δὴ πρῶτα θεῶν ἰότητι δαμάσθη:</p>
        <p><a>19.10</a> τύνη δ' Ἡφαίστοιο πάρα κλυτὰ τεύχεα δέξο</p>
        <p><a>19.11</a> καλὰ μάλ', οἷ' οὔ πώ τις ἀνὴρ ὤμοισι φόρησεν.</p>
        <p><a>19.12</a> ὡς ἄρα φωνήσασα θεὰ κατὰ τεύχε' ἔθηκε</p>
        <p><a>19.13</a> πρόσθεν Ἀχιλλῆος: τὰ δ' ἀνέβραχε δαίδαλα πάντα.</p>
        <p><a>19.14</a> Μυρμιδόνας δ' ἄρα πάντας ἕλε τρόμος, οὐδέ τις ἔτλη</p>
        <p><a>19.15</a> ἄντην εἰσιδέειν, ἀλλ' ἔτρεσαν. αὐτὰρ Ἀχιλλεὺς</p>
        <p><a>19.16</a> ὡς εἶδ', ὥς μιν μᾶλλον ἔδυ χόλος, ἐν δέ οἱ ὄσσε</p>
        <p><a>19.17</a> δεινὸν ὑπὸ βλεφάρων ὡς εἰ σέλας ἐξεφάανθεν:</p>
        <p><a>19.18</a> τέρπετο δ' ἐν χείρεσσιν ἔχων θεοῦ ἀγλαὰ δῶρα.</p>
        <p><a>19.19</a> αὐτὰρ ἐπεὶ φρεσὶν ᾗσι τετάρπετο δαίδαλα λεύσσων</p>
        <p><a>19.20</a> αὐτίκα μητέρα ἣν ἔπεα πτερόεντα προσηύδα:</p>
        <p><a>19.21</a> μῆτερ ἐμὴ τὰ μὲν ὅπλα θεὸς πόρεν οἷ' ἐπιεικὲς</p>
        <p><a>19.22</a> ἔργ' ἔμεν ἀθανάτων, μὴ δὲ βροτὸν ἄνδρα τελέσσαι.</p>
        <p><a>19.23</a> νῦν δ' ἤτοι μὲν ἐγὼ θωρήξομαι: ἀλλὰ μάλ' αἰνῶς</p>
        <p><a>19.24</a> δείδω μή μοι τόφρα Μενοιτίου ἄλκιμον υἱὸν</p>
        <p><a>19.25</a> μυῖαι καδδῦσαι κατὰ χαλκοτύπους ὠτειλὰς</p>
        <p><a>19.26</a> εὐλὰς ἐγγείνωνται, ἀεικίσσωσι δὲ νεκρόν,</p>
        <p><a>19.27</a> ἐκ δ' αἰὼν πέφαται, κατὰ δὲ χρόα πάντα σαπήῃ.</p>
        <p><a>19.28</a> τὸν δ' ἠμείβετ' ἔπειτα θεὰ Θέτις ἀργυρόπεζα:</p>
        <p><a>19.29</a> τέκνον μή τοι ταῦτα μετὰ φρεσὶ σῇσι μελόντων.</p>
        <p><a>19.30</a> τῷ μὲν ἐγὼ πειρήσω ἀλαλκεῖν ἄγρια φῦλα</p>
        <p><a>19.31</a> μυίας, αἵ ῥά τε φῶτας ἀρηϊφάτους κατέδουσιν:</p>
        <p><a>19.32</a> ἤν περ γὰρ κεῖταί γε τελεσφόρον εἰς ἐνιαυτόν,</p>
        <p><a>19.33</a> αἰεὶ τῷ γ' ἔσται χρὼς ἔμπεδος, ἢ καὶ ἀρείων.</p>
        <p><a>19.34</a> ἀλλὰ σύ γ' εἰς ἀγορὴν καλέσας ἥρωας Ἀχαιοὺς</p>
        <p><a>19.35</a> μῆνιν ἀποειπὼν Ἀγαμέμνονι ποιμένι λαῶν</p>
        <p><a>19.36</a> αἶψα μάλ' ἐς πόλεμον θωρήσσεο, δύσεο δ' ἀλκήν.</p>
        <p><a>19.37</a> ὣς ἄρα φωνήσασα μένος πολυθαρσὲς ἐνῆκε,</p>
        <p><a>19.38</a> Πατρόκλῳ δ' αὖτ' ἀμβροσίην καὶ νέκταρ ἐρυθρὸν</p>
        <p><a>19.39</a> στάξε κατὰ ῥινῶν, ἵνα οἱ χρὼς ἔμπεδος εἴη.</p>
        <p><a>19.40</a> αὐτὰρ ὃ βῆ παρὰ θῖνα θαλάσσης δῖος Ἀχιλλεὺς</p>
        <p><a>19.41</a> σμερδαλέα ἰάχων, ὦρσεν δ' ἥρωας Ἀχαιούς.</p>
        <p><a>19.42</a> καί ῥ' οἵ περ τὸ πάρος γε νεῶν ἐν ἀγῶνι μένεσκον</p>
        <p><a>19.43</a> οἵ τε κυβερνῆται καὶ ἔχον οἰήϊα νηῶν</p>
        <p><a>19.44</a> καὶ ταμίαι παρὰ νηυσὶν ἔσαν σίτοιο δοτῆρες,</p>
        <p><a>19.45</a> καὶ μὴν οἳ τότε γ' εἰς ἀγορὴν ἴσαν, οὕνεκ' Ἀχιλλεὺς</p>
        <p><a>19.46</a> ἐξεφάνη, δηρὸν δὲ μάχης ἐπέπαυτ' ἀλεγεινῆς.</p>
        <p><a>19.47</a> τὼ δὲ δύω σκάζοντε βάτην Ἄρεος θεράποντε</p>
        <p><a>19.48</a> Τυδεΐδης τε μενεπτόλεμος καὶ δῖος Ὀδυσσεὺς</p>
        <p><a>19.49</a> ἔγχει ἐρειδομένω: ἔτι γὰρ ἔχον ἕλκεα λυγρά:</p>
        <p><a>19.50</a> κὰδ δὲ μετὰ πρώτῃ ἀγορῇ ἵζοντο κιόντες.</p>
        <p><a>19.51</a> αὐτὰρ ὃ δεύτατος ἦλθεν ἄναξ ἀνδρῶν Ἀγαμέμνων</p>
        <p><a>19.52</a> ἕλκος ἔχων: καὶ γὰρ τὸν ἐνὶ κρατερῇ ὑσμίνῃ</p>
        <p><a>19.53</a> οὖτα Κόων Ἀντηνορίδης χαλκήρεϊ δουρί.</p>
        <p><a>19.54</a> αὐτὰρ ἐπεὶ δὴ πάντες ἀολλίσθησαν Ἀχαιοί,</p>
        <p><a>19.55</a> τοῖσι δ' ἀνιστάμενος μετέφη πόδας ὠκὺς Ἀχιλλεύς:</p>
        <p><a>19.56</a> Ἀτρεΐδη ἦ ἄρ τι τόδ' ἀμφοτέροισιν ἄρειον</p>
        <p><a>19.57</a> ἔπλετο σοὶ καὶ ἐμοί, ὅ τε νῶΐ περ ἀχνυμένω κῆρ</p>
        <p><a>19.58</a> θυμοβόρῳ ἔριδι μενεήναμεν εἵνεκα κούρης;</p>
        <p><a>19.59</a> τὴν ὄφελ' ἐν νήεσσι κατακτάμεν Ἄρτεμις ἰῷ</p>
        <p><a>19.60</a> ἤματι τῷ ὅτ' ἐγὼν ἑλόμην Λυρνησσὸν ὀλέσσας:</p>
        <p><a>19.61</a> τώ κ' οὐ τόσσοι Ἀχαιοὶ ὀδὰξ ἕλον ἄσπετον οὖδας</p>
        <p><a>19.62</a> δυσμενέων ὑπὸ χερσὶν ἐμεῦ ἀπομηνίσαντος.</p>
        <p><a>19.63</a> Ἕκτορι μὲν καὶ Τρωσὶ τὸ κέρδιον: αὐτὰρ Ἀχαιοὺς</p>
        <p><a>19.64</a> δηρὸν ἐμῆς καὶ σῆς ἔριδος μνήσεσθαι ὀΐω.</p>
        <p><a>19.65</a> ἀλλὰ τὰ μὲν προτετύχθαι ἐάσομεν ἀχνύμενοί περ</p>
        <p><a>19.66</a> θυμὸν ἐνὶ στήθεσσι φίλον δαμάσαντες ἀνάγκῃ:</p>
        <p><a>19.67</a> νῦν δ' ἤτοι μὲν ἐγὼ παύω χόλον, οὐδέ τί με χρὴ</p>
        <p><a>19.68</a> ἀσκελέως αἰεὶ μενεαινέμεν: ἀλλ' ἄγε θᾶσσον</p>
        <p><a>19.69</a> ὄτρυνον πόλεμον δὲ κάρη κομόωντας Ἀχαιούς,</p>
        <p><a>19.70</a> ὄφρ' ἔτι καὶ Τρώων πειρήσομαι ἀντίον ἐλθὼν</p>
        <p><a>19.71</a> αἴ κ' ἐθέλωσ' ἐπὶ νηυσὶν ἰαύειν: ἀλλά τιν' οἴω</p>
        <p><a>19.72</a> ἀσπασίως αὐτῶν γόνυ κάμψειν, ὅς κε φύγῃσι</p>
        <p><a>19.73</a> δηΐου ἐκ πολέμοιο ὑπ' ἔγχεος ἡμετέροιο.</p>
        <p><a>19.74</a> ὣς ἔφαθ', οἳ δ' ἐχάρησαν ἐϋκνήμιδες Ἀχαιοὶ</p>
        <p><a>19.75</a> μῆνιν ἀπειπόντος μεγαθύμου Πηλεΐωνος.</p>
        <p><a>19.76</a> τοῖσι δὲ καὶ μετέειπεν ἄναξ ἀνδρῶν Ἀγαμέμνων</p>
        <p><a>19.77</a> αὐτόθεν ἐξ ἕδρης, οὐδ' ἐν μέσσοισιν ἀναστάς:</p>
        <p><a>19.78</a> ὦ φίλοι ἥρωες Δαναοὶ θεράποντες Ἄρηος</p>
        <p><a>19.79</a> ἑσταότος μὲν καλὸν ἀκούειν, οὐδὲ ἔοικεν</p>
        <p><a>19.80</a> ὑββάλλειν: χαλεπὸν γὰρ ἐπισταμένῳ περ ἐόντι.</p>
        <p><a>19.81</a> ἀνδρῶν δ' ἐν πολλῷ ὁμάδῳ πῶς κέν τις ἀκούσαι</p>
        <p><a>19.82</a> ἢ εἴποι; βλάβεται δὲ λιγύς περ ἐὼν ἀγορητής.</p>
        <p><a>19.83</a> Πηλεΐδῃ μὲν ἐγὼν ἐνδείξομαι: αὐτὰρ οἱ ἄλλοι</p>
        <p><a>19.84</a> σύνθεσθ' Ἀργεῖοι, μῦθόν τ' εὖ γνῶτε ἕκαστος.</p>
        <p><a>19.85</a> πολλάκι δή μοι τοῦτον Ἀχαιοὶ μῦθον ἔειπον</p>
        <p><a>19.86</a> καί τέ με νεικείεσκον: ἐγὼ δ' οὐκ αἴτιός εἰμι,</p>
        <p><a>19.87</a> ἀλλὰ Ζεὺς καὶ Μοῖρα καὶ ἠεροφοῖτις Ἐρινύς,</p>
        <p><a>19.88</a> οἵ τέ μοι εἰν ἀγορῇ φρεσὶν ἔμβαλον ἄγριον ἄτην,</p>
        <p><a>19.89</a> ἤματι τῷ ὅτ' Ἀχιλλῆος γέρας αὐτὸς ἀπηύρων.</p>
        <p><a>19.90</a> ἀλλὰ τί κεν ῥέξαιμι; θεὸς διὰ πάντα τελευτᾷ.</p>
        <p><a>19.91</a> πρέσβα Διὸς θυγάτηρ Ἄτη, ἣ πάντας ἀᾶται,</p>
        <p><a>19.92</a> οὐλομένη: τῇ μέν θ' ἁπαλοὶ πόδες: οὐ γὰρ ἐπ' οὔδει</p>
        <p><a>19.93</a> πίλναται, ἀλλ' ἄρα ἥ γε κατ' ἀνδρῶν κράατα βαίνει</p>
        <p><a>19.94</a> βλάπτουσ' ἀνθρώπους: κατὰ δ' οὖν ἕτερόν γε πέδησε.</p>
        <p><a>19.95</a> καὶ γὰρ δή νύ ποτε Ζεὺς ἄσατο, τόν περ ἄριστον</p>
        <p><a>19.96</a> ἀνδρῶν ἠδὲ θεῶν φασ' ἔμμεναι: ἀλλ' ἄρα καὶ τὸν</p>
        <p><a>19.97</a> Ἥρη θῆλυς ἐοῦσα δολοφροσύνῃς ἀπάτησεν,</p>
        <p><a>19.98</a> ἤματι τῷ ὅτ' ἔμελλε βίην Ἡρακληείην</p>
        <p><a>19.99</a> Ἀλκμήνη τέξεσθαι ἐϋστεφάνῳ ἐνὶ Θήβῃ.</p>
        <p><a>19.100</a> ἤτοι ὅ γ' εὐχόμενος μετέφη πάντεσσι θεοῖσι:</p>
        <p><a>19.101</a> κέκλυτέ μευ πάντές τε θεοὶ πᾶσαί τε θέαιναι,</p>
        <p><a>19.102</a> ὄφρ' εἴπω τά με θυμὸς ἐνὶ στήθεσσιν ἀνώγει.</p>
        <p><a>19.103</a> σήμερον ἄνδρα φόως δὲ μογοστόκος Εἰλείθυια</p>
        <p><a>19.104</a> ἐκφανεῖ, ὃς πάντεσσι περικτιόνεσσιν ἀνάξει,</p>
        <p><a>19.105</a> τῶν ἀνδρῶν γενεῆς οἵ θ' αἵματος ἐξ ἐμεῦ εἰσί.</p>
        <p><a>19.106</a> τὸν δὲ δολοφρονέουσα προσηύδα πότνια Ἥρη:</p>
        <p><a>19.107</a> ψευστήσεις, οὐδ' αὖτε τέλος μύθῳ ἐπιθήσεις.</p>
        <p><a>19.108</a> εἰ δ' ἄγε νῦν μοι ὄμοσσον Ὀλύμπιε καρτερὸν ὅρκον,</p>
        <p><a>19.109</a> ἦ μὲν τὸν πάντεσσι περικτιόνεσσιν ἀνάξειν</p>
        <p><a>19.110</a> ὅς κεν ἐπ' ἤματι τῷδε πέσῃ μετὰ ποσσὶ γυναικὸς</p>
        <p><a>19.111</a> τῶν ἀνδρῶν οἳ σῆς ἐξ αἵματός εἰσι γενέθλης.</p>
        <p><a>19.112</a> ὣς ἔφατο: Ζεὺς δ' οὔ τι δολοφροσύνην ἐνόησεν,</p>
        <p><a>19.113</a> ἀλλ' ὄμοσεν μέγαν ὅρκον, ἔπειτα δὲ πολλὸν ἀάσθη.</p>
        <p><a>19.114</a> Ἥρη δ' ἀΐξασα λίπεν ῥίον Οὐλύμποιο,</p>
        <p><a>19.115</a> καρπαλίμως δ' ἵκετ' Ἄργος Ἀχαιικόν, ἔνθ' ἄρα ᾔδη</p>
        <p><a>19.116</a> ἰφθίμην ἄλοχον Σθενέλου Περσηϊάδαο.</p>
        <p><a>19.117</a> ἣ δ' ἐκύει φίλον υἱόν, ὃ δ' ἕβδομος ἑστήκει μείς:</p>
        <p><a>19.118</a> ἐκ δ' ἄγαγε πρὸ φόως δὲ καὶ ἠλιτόμηνον ἐόντα,</p>
        <p><a>19.119</a> Ἀλκμήνης δ' ἀπέπαυσε τόκον, σχέθε δ' Εἰλειθυίας.</p>
        <p><a>19.120</a> αὐτὴ δ' ἀγγελέουσα Δία Κρονίωνα προσηύδα:</p>
        <p><a>19.121</a> Ζεῦ πάτερ ἀργικέραυνε ἔπος τί τοι ἐν φρεσὶ θήσω:</p>
        <p><a>19.122</a> ἤδη ἀνὴρ γέγον' ἐσθλὸς ὃς Ἀργείοισιν ἀνάξει</p>
        <p><a>19.123</a> Εὐρυσθεὺς Σθενέλοιο πάϊς Περσηϊάδαο</p>
        <p><a>19.124</a> σὸν γένος: οὔ οἱ ἀεικὲς ἀνασσέμεν Ἀργείοισιν.</p>
        <p><a>19.125</a> ὣς φάτο, τὸν δ' ἄχος ὀξὺ κατὰ φρένα τύψε βαθεῖαν:</p>
        <p><a>19.126</a> αὐτίκα δ' εἷλ' Ἄτην κεφαλῆς λιπαροπλοκάμοιο</p>
        <p><a>19.127</a> χωόμενος φρεσὶν ᾗσι, καὶ ὤμοσε καρτερὸν ὅρκον</p>
        <p><a>19.128</a> μή ποτ' ἐς Οὔλυμπόν τε καὶ οὐρανὸν ἀστερόεντα</p>
        <p><a>19.129</a> αὖτις ἐλεύσεσθαι Ἄτην, ἣ πάντας ἀᾶται.</p>
        <p><a>19.130</a> ὣς εἰπὼν ἔρριψεν ἀπ' οὐρανοῦ ἀστερόεντος</p>
        <p><a>19.131</a> χειρὶ περιστρέψας: τάχα δ' ἵκετο ἔργ' ἀνθρώπων.</p>
        <p><a>19.132</a> τὴν αἰεὶ στενάχεσχ' ὅθ' ἑὸν φίλον υἱὸν ὁρῷτο</p>
        <p><a>19.133</a> ἔργον ἀεικὲς ἔχοντα ὑπ' Εὐρυσθῆος ἀέθλων.</p>
        <p><a>19.134</a> ὣς καὶ ἐγών, ὅτε δ' αὖτε μέγας κορυθαίολος Ἕκτωρ</p>
        <p><a>19.135</a> Ἀργείους ὀλέκεσκεν ἐπὶ πρυμνῇσι νέεσσιν,</p>
        <p><a>19.136</a> οὐ δυνάμην λελαθέσθ' Ἄτης ᾗ πρῶτον ἀάσθην.</p>
        <p><a>19.137</a> ἀλλ' ἐπεὶ ἀασάμην καί μευ φρένας ἐξέλετο Ζεύς,</p>
        <p><a>19.138</a> ἂψ ἐθέλω ἀρέσαι, δόμεναί τ' ἀπερείσι' ἄποινα:</p>
        <p><a>19.139</a> ἀλλ' ὄρσευ πόλεμον δὲ καὶ ἄλλους ὄρνυθι λαούς.</p>
        <p><a>19.140</a> δῶρα δ' ἐγὼν ὅδε πάντα παρασχέμεν ὅσσά τοι ἐλθὼν</p>
        <p><a>19.141</a> χθιζὸς ἐνὶ κλισίῃσιν ὑπέσχετο δῖος Ὀδυσσεύς.</p>
        <p><a>19.142</a> εἰ δ' ἐθέλεις, ἐπίμεινον ἐπειγόμενός περ Ἄρηος,</p>
        <p><a>19.143</a> δῶρα δέ τοι θεράποντες ἐμῆς παρὰ νηὸς ἑλόντες</p>
        <p><a>19.144</a> οἴσουσ', ὄφρα ἴδηαι ὅ τοι μενοεικέα δώσω.</p>
        <p><a>19.145</a> τὸν δ' ἀπαμειβόμενος προσέφη πόδας ὠκὺς Ἀχιλλεύς:</p>
        <p><a>19.146</a> Ἀτρεΐδη κύδιστε ἄναξ ἀνδρῶν Ἀγάμεμνον</p>
        <p><a>19.147</a> δῶρα μὲν αἴ κ' ἐθέλῃσθα παρασχέμεν, ὡς ἐπιεικές,</p>
        <p><a>19.148</a> ἤ τ' ἐχέμεν παρὰ σοί: νῦν δὲ μνησώμεθα χάρμης</p>
        <p><a>19.149</a> αἶψα μάλ': οὐ γὰρ χρὴ κλοτοπεύειν ἐνθάδ' ἐόντας</p>
        <p><a>19.150</a> οὐδὲ διατρίβειν: ἔτι γὰρ μέγα ἔργον ἄρεκτον:</p>
        <p><a>19.151</a> ὥς κέ τις αὖτ' Ἀχιλῆα μετὰ πρώτοισιν ἴδηται</p>
        <p><a>19.152</a> ἔγχεϊ χαλκείῳ Τρώων ὀλέκοντα φάλαγγας.</p>
        <p><a>19.153</a> ὧδέ τις ὑμείων μεμνημένος ἀνδρὶ μαχέσθω.</p>
        <p><a>19.154</a> τὸν δ' ἀπαμειβόμενος προσέφη πολύμητις Ὀδυσσεύς:</p>
        <p><a>19.155</a> μὴ δ' οὕτως, ἀγαθός περ ἐών, θεοείκελ' Ἀχιλλεῦ</p>
        <p><a>19.156</a> νήστιας ὄτρυνε προτὶ Ἴλιον υἷας Ἀχαιῶν</p>
        <p><a>19.157</a> Τρωσὶ μαχησομένους, ἐπεὶ οὐκ ὀλίγον χρόνον ἔσται</p>
        <p><a>19.158</a> φύλοπις, εὖτ' ἂν πρῶτον ὁμιλήσωσι φάλαγγες</p>
        <p><a>19.159</a> ἀνδρῶν, ἐν δὲ θεὸς πνεύσῃ μένος ἀμφοτέροισιν.</p>
        <p><a>19.160</a> ἀλλὰ πάσασθαι ἄνωχθι θοῇς ἐπὶ νηυσὶν Ἀχαιοὺς</p>
        <p><a>19.161</a> σίτου καὶ οἴνοιο: τὸ γὰρ μένος ἐστὶ καὶ ἀλκή.</p>
        <p><a>19.162</a> οὐ γὰρ ἀνὴρ πρόπαν ἦμαρ ἐς ἠέλιον καταδύντα</p>
        <p><a>19.163</a> ἄκμηνος σίτοιο δυνήσεται ἄντα μάχεσθαι:</p>
        <p><a>19.164</a> εἴ περ γὰρ θυμῷ γε μενοινάᾳ πολεμίζειν,</p>
        <p><a>19.165</a> ἀλλά τε λάθρῃ γυῖα βαρύνεται, ἠδὲ κιχάνει</p>
        <p><a>19.166</a> δίψά τε καὶ λιμός, βλάβεται δέ τε γούνατ' ἰόντι.</p>
        <p><a>19.167</a> ὃς δέ κ' ἀνὴρ οἴνοιο κορεσσάμενος καὶ ἐδωδῆς</p>
        <p><a>19.168</a> ἀνδράσι δυσμενέεσσι πανημέριος πολεμίζῃ,</p>
        <p><a>19.169</a> θαρσαλέον νύ οἱ ἦτορ ἐνὶ φρεσίν, οὐδέ τι γυῖα</p>
        <p><a>19.170</a> πρὶν κάμνει πρὶν πάντας ἐρωῆσαι πολέμοιο.</p>
        <p><a>19.171</a> ἀλλ' ἄγε λαὸν μὲν σκέδασον καὶ δεῖπνον ἄνωχθι</p>
        <p><a>19.172</a> ὅπλεσθαι: τὰ δὲ δῶρα ἄναξ ἀνδρῶν Ἀγαμέμνων</p>
        <p><a>19.173</a> οἰσέτω ἐς μέσσην ἀγορήν, ἵνα πάντες Ἀχαιοὶ</p>
        <p><a>19.174</a> ὀφθαλμοῖσιν ἴδωσι, σὺ δὲ φρεσὶ σῇσιν ἰανθῇς.</p>
        <p><a>19.175</a> ὀμνυέτω δέ τοι ὅρκον ἐν Ἀργείοισιν ἀναστὰς</p>
        <p><a>19.176</a> μή ποτε τῆς εὐνῆς ἐπιβήμεναι ἠδὲ μιγῆναι:</p>
        <p><a>19.177</a> ἣ θέμις ἐστὶν ἄναξ ἤ τ' ἀνδρῶν ἤ τε γυναικῶν:</p>
        <p><a>19.178</a> καὶ δὲ σοὶ αὐτῷ θυμὸς ἐνὶ φρεσὶν ἵλαος ἔστω.</p>
        <p><a>19.179</a> αὐτὰρ ἔπειτά σε δαιτὶ ἐνὶ κλισίῃς ἀρεσάσθω</p>
        <p><a>19.180</a> πιείρῃ, ἵνα μή τι δίκης ἐπιδευὲς ἔχῃσθα.</p>
        <p><a>19.181</a> Ἀτρεΐδη σὺ δ' ἔπειτα δικαιότερος καὶ ἐπ' ἄλλῳ</p>
        <p><a>19.182</a> ἔσσεαι. οὐ μὲν γάρ τι νεμεσσητὸν βασιλῆα</p>
        <p><a>19.183</a> ἄνδρ' ἀπαρέσσασθαι ὅτε τις πρότερος χαλεπήνῃ.</p>
        <p><a>19.184</a> τὸν δ' αὖτε προσέειπεν ἄναξ ἀνδρῶν Ἀγαμέμνων:</p>
        <p><a>19.185</a> χαίρω σεῦ Λαερτιάδη τὸν μῦθον ἀκούσας:</p>
        <p><a>19.186</a> ἐν μοίρῃ γὰρ πάντα διίκεο καὶ κατέλεξας.</p>
        <p><a>19.187</a> ταῦτα δ' ἐγὼν ἐθέλω ὀμόσαι, κέλεται δέ με θυμός,</p>
        <p><a>19.188</a> οὐδ' ἐπιορκήσω πρὸς δαίμονος. αὐτὰρ Ἀχιλλεὺς</p>
        <p><a>19.189</a> μιμνέτω αὐτόθι τεῖος ἐπειγόμενός περ Ἄρηος:</p>
        <p><a>19.190</a> μίμνετε δ' ἄλλοι πάντες ἀολλέες, ὄφρά κε δῶρα</p>
        <p><a>19.191</a> ἐκ κλισίης ἔλθῃσι καὶ ὅρκια πιστὰ τάμωμεν.</p>
        <p><a>19.192</a> σοὶ δ' αὐτῷ τόδ' ἐγὼν ἐπιτέλλομαι ἠδὲ κελεύω:</p>
        <p><a>19.193</a> κρινάμενος κούρητας ἀριστῆας Παναχαιῶν</p>
        <p><a>19.194</a> δῶρα ἐμῆς παρὰ νηὸς ἐνεικέμεν, ὅσσ' Ἀχιλῆϊ</p>
        <p><a>19.195</a> χθιζὸν ὑπέστημεν δώσειν, ἀγέμεν τε γυναῖκας.</p>
        <p><a>19.196</a> Ταλθύβιος δέ μοι ὦκα κατὰ στρατὸν εὐρὺν Ἀχαιῶν</p>
        <p><a>19.197</a> κάπρον ἑτοιμασάτω ταμέειν Διί τ' Ἠελίῳ τε.</p>
        <p><a>19.198</a> τὸν δ' ἀπαμειβόμενος προσέφη πόδας ὠκὺς Ἀχιλλεύς:</p>
        <p><a>19.199</a> Ἀτρεΐδη κύδιστε ἄναξ ἀνδρῶν Ἀγάμεμνον</p>
        <p><a>19.200</a> ἄλλοτέ περ καὶ μᾶλλον ὀφέλλετε ταῦτα πένεσθαι,</p>
        <p><a>19.201</a> ὁππότε τις μεταπαυσωλὴ πολέμοιο γένηται</p>
        <p><a>19.202</a> καὶ μένος οὐ τόσον ᾖσιν ἐνὶ στήθεσσιν ἐμοῖσι.</p>
        <p><a>19.203</a> νῦν δ' οἳ μὲν κέαται δεδαϊγμένοι, οὓς ἐδάμασσεν</p>
        <p><a>19.204</a> Ἕκτωρ Πριαμίδης, ὅτε οἱ Ζεὺς κῦδος ἔδωκεν,</p>
        <p><a>19.205</a> ὑμεῖς δ' ἐς βρωτὺν ὀτρύνετον: ἦ τ' ἂν ἔγωγε</p>
        <p><a>19.206</a> νῦν μὲν ἀνώγοιμι πτολεμίζειν υἷας Ἀχαιῶν</p>
        <p><a>19.207</a> νήστιας ἀκμήνους, ἅμα δ' ἠελίῳ καταδύντι</p>
        <p><a>19.208</a> τεύξεσθαι μέγα δόρπον, ἐπὴν τεισαίμεθα λώβην.</p>
        <p><a>19.209</a> πρὶν δ' οὔ πως ἂν ἔμοιγε φίλον κατὰ λαιμὸν ἰείη</p>
        <p><a>19.210</a> οὐ πόσις οὐδὲ βρῶσις ἑταίρου τεθνηῶτος</p>
        <p><a>19.211</a> ὅς μοι ἐνὶ κλισίῃ δεδαϊγμένος ὀξέϊ χαλκῷ</p>
        <p><a>19.212</a> κεῖται ἀνὰ πρόθυρον τετραμμένος, ἀμφὶ δ' ἑταῖροι</p>
        <p><a>19.213</a> μύρονται: τό μοι οὔ τι μετὰ φρεσὶ ταῦτα μέμηλεν,</p>
        <p><a>19.214</a> ἀλλὰ φόνος τε καὶ αἷμα καὶ ἀργαλέος στόνος ἀνδρῶν.</p>
        <p><a>19.215</a> τὸν δ' ἀπαμειβόμενος προσέφη πολύμητις Ὀδυσσεύς:</p>
        <p><a>19.216</a> ὦ Ἀχιλεῦ Πηλῆος υἱὲ μέγα φέρτατ' Ἀχαιῶν,</p>
        <p><a>19.217</a> κρείσσων εἰς ἐμέθεν καὶ φέρτερος οὐκ ὀλίγον περ</p>
        <p><a>19.218</a> ἔγχει, ἐγὼ δέ κε σεῖο νοήματί γε προβαλοίμην</p>
        <p><a>19.219</a> πολλόν, ἐπεὶ πρότερος γενόμην καὶ πλείονα οἶδα.</p>
        <p><a>19.220</a> τώ τοι ἐπιτλήτω κραδίη μύθοισιν ἐμοῖσιν.</p>
        <p><a>19.221</a> αἶψά τε φυλόπιδος πέλεται κόρος ἀνθρώποισιν,</p>
        <p><a>19.222</a> ἧς τε πλείστην μὲν καλάμην χθονὶ χαλκὸς ἔχευεν,</p>
        <p><a>19.223</a> ἄμητος δ' ὀλίγιστος, ἐπὴν κλίνῃσι τάλαντα</p>
        <p><a>19.224</a> Ζεύς, ὅς τ' ἀνθρώπων ταμίης πολέμοιο τέτυκται.</p>
        <p><a>19.225</a> γαστέρι δ' οὔ πως ἔστι νέκυν πενθῆσαι Ἀχαιούς:</p>
        <p><a>19.226</a> λίην γὰρ πολλοὶ καὶ ἐπήτριμοι ἤματα πάντα</p>
        <p><a>19.227</a> πίπτουσιν: πότε κέν τις ἀναπνεύσειε πόνοιο;</p>
        <p><a>19.228</a> ἀλλὰ χρὴ τὸν μὲν καταθάπτειν ὅς κε θάνῃσι</p>
        <p><a>19.229</a> νηλέα θυμὸν ἔχοντας ἐπ' ἤματι δακρύσαντας:</p>
        <p><a>19.230</a> ὅσσοι δ' ἂν πολέμοιο περὶ στυγεροῖο λίπωνται</p>
        <p><a>19.231</a> μεμνῆσθαι πόσιος καὶ ἐδητύος, ὄφρ' ἔτι μᾶλλον</p>
        <p><a>19.232</a> ἀνδράσι δυσμενέεσσι μαχώμεθα νωλεμὲς αἰεὶ</p>
        <p><a>19.233</a> ἑσσάμενοι χροῒ χαλκὸν ἀτειρέα. μηδέ τις ἄλλην</p>
        <p><a>19.234</a> λαῶν ὀτρυντὺν ποτιδέγμενος ἰσχαναάσθω:</p>
        <p><a>19.235</a> ἥδε γὰρ ὀτρυντὺς κακὸν ἔσσεται ὅς κε λίπηται</p>
        <p><a>19.236</a> νηυσὶν ἐπ' Ἀργείων: ἀλλ' ἀθρόοι ὁρμηθέντες</p>
        <p><a>19.237</a> Τρωσὶν ἐφ' ἱπποδάμοισιν ἐγείρομεν ὀξὺν Ἄρηα.</p>
        <p><a>19.238</a> ἦ, καὶ Νέστορος υἷας ὀπάσσατο κυδαλίμοιο</p>
        <p><a>19.239</a> Φυλεΐδην τε Μέγητα Θόαντά τε Μηριόνην τε</p>
        <p><a>19.240</a> καὶ Κρειοντιάδην Λυκομήδεα καὶ Μελάνιππον:</p>
        <p><a>19.241</a> βὰν δ' ἴμεν ἐς κλισίην Ἀγαμέμνονος Ἀτρεΐδαο.</p>
        <p><a>19.242</a> αὐτίκ' ἔπειθ' ἅμα μῦθος ἔην, τετέλεστο δὲ ἔργον:</p>
        <p><a>19.243</a> ἑπτὰ μὲν ἐκ κλισίης τρίποδας φέρον, οὕς οἱ ὑπέστη,</p>
        <p><a>19.244</a> αἴθωνας δὲ λέβητας ἐείκοσι, δώδεκα δ' ἵππους:</p>
        <p><a>19.245</a> ἐκ δ' ἄγον αἶψα γυναῖκας ἀμύμονα ἔργα ἰδυίας</p>
        <p><a>19.246</a> ἕπτ', ἀτὰρ ὀγδοάτην Βρισηΐδα καλλιπάρῃον.</p>
        <p><a>19.247</a> χρυσοῦ δὲ στήσας Ὀδυσεὺς δέκα πάντα τάλαντα</p>
        <p><a>19.248</a> ἦρχ', ἅμα δ' ἄλλοι δῶρα φέρον κούρητες Ἀχαιῶν.</p>
        <p><a>19.249</a> καὶ τὰ μὲν ἐν μέσσῃ ἀγορῇ θέσαν, ἂν δ' Ἀγαμέμνων</p>
        <p><a>19.250</a> ἵστατο: Ταλθύβιος δὲ θεῷ ἐναλίγκιος αὐδὴν</p>
        <p><a>19.251</a> κάπρον ἔχων ἐν χερσὶ παρίστατο ποιμένι λαῶν.</p>
        <p><a>19.252</a> Ἀτρεΐδης δὲ ἐρυσσάμενος χείρεσσι μάχαιραν,</p>
        <p><a>19.253</a> ἥ οἱ πὰρ ξίφεος μέγα κουλεὸν αἰὲν ἄωρτο,</p>
        <p><a>19.254</a> κάπρου ἀπὸ τρίχας ἀρξάμενος Διὶ χεῖρας ἀνασχὼν</p>
        <p><a>19.255</a> εὔχετο: τοὶ δ' ἄρα πάντες ἐπ' αὐτόφιν εἵατο σιγῇ</p>
        <p><a>19.256</a> Ἀργεῖοι κατὰ μοῖραν ἀκούοντες βασιλῆος.</p>
        <p><a>19.257</a> εὐξάμενος δ' ἄρα εἶπεν ἰδὼν εἰς οὐρανὸν εὐρύν:</p>
        <p><a>19.258</a> ἴστω νῦν Ζεὺς πρῶτα θεῶν ὕπατος καὶ ἄριστος</p>
        <p><a>19.259</a> Γῆ τε καὶ Ἠέλιος καὶ Ἐρινύες, αἵ θ' ὑπὸ γαῖαν</p>
        <p><a>19.260</a> ἀνθρώπους τίνυνται, ὅτις κ' ἐπίορκον ὀμόσσῃ,</p>
        <p><a>19.261</a> μὴ μὲν ἐγὼ κούρῃ Βρισηΐδι χεῖρ' ἐπένεικα,</p>
        <p><a>19.262</a> οὔτ' εὐνῆς πρόφασιν κεχρημένος οὔτέ τευ ἄλλου.</p>
        <p><a>19.263</a> ἀλλ' ἔμεν' ἀπροτίμαστος ἐνὶ κλισίῃσιν ἐμῇσιν.</p>
        <p><a>19.264</a> εἰ δέ τι τῶνδ' ἐπίορκον ἐμοὶ θεοὶ ἄλγεα δοῖεν</p>
        <p><a>19.265</a> πολλὰ μάλ', ὅσσα διδοῦσιν ὅτίς σφ' ἀλίτηται ὀμόσσας.</p>
        <p><a>19.266</a> ἦ, καὶ ἀπὸ στόμαχον κάπρου τάμε νηλέϊ χαλκῷ.</p>
        <p><a>19.267</a> τὸν μὲν Ταλθύβιος πολιῆς ἁλὸς ἐς μέγα λαῖτμα</p>
        <p><a>19.268</a> ῥῖψ' ἐπιδινήσας βόσιν ἰχθύσιν: αὐτὰρ Ἀχιλλεὺς</p>
        <p><a>19.269</a> ἀνστὰς Ἀργείοισι φιλοπτολέμοισι μετηύδα:</p>
        <p><a>19.270</a> Ζεῦ πάτερ ἦ μεγάλας ἄτας ἄνδρεσσι διδοῖσθα:</p>
        <p><a>19.271</a> οὐκ ἂν δή ποτε θυμὸν ἐνὶ στήθεσσιν ἐμοῖσιν</p>
        <p><a>19.272</a> Ἀτρεΐδης ὤρινε διαμπερές, οὐδέ κε κούρην</p>
        <p><a>19.273</a> ἦγεν ἐμεῦ ἀέκοντος ἀμήχανος: ἀλλά ποθι Ζεὺς</p>
        <p><a>19.274</a> ἤθελ' Ἀχαιοῖσιν θάνατον πολέεσσι γενέσθαι.</p>
        <p><a>19.275</a> νῦν δ' ἔρχεσθ' ἐπὶ δεῖπνον, ἵνα ξυνάγωμεν Ἄρηα.</p>
        <p><a>19.276</a> ὣς ἄρ' ἐφώνησεν, λῦσεν δ' ἀγορὴν αἰψηρήν.</p>
        <p><a>19.277</a> οἳ μὲν ἄρ' ἐσκίδναντο ἑὴν ἐπὶ νῆα ἕκαστος,</p>
        <p><a>19.278</a> δῶρα δὲ Μυρμιδόνες μεγαλήτορες ἀμφεπένοντο,</p>
        <p><a>19.279</a> βὰν δ' ἐπὶ νῆα φέροντες Ἀχιλλῆος θείοιο.</p>
        <p><a>19.280</a> καὶ τὰ μὲν ἐν κλισίῃσι θέσαν, κάθισαν δὲ γυναῖκας,</p>
        <p><a>19.281</a> ἵππους δ' εἰς ἀγέλην ἔλασαν θεράποντες ἀγαυοί.</p>
        <p><a>19.282</a> Βρισηῒς δ' ἄρ' ἔπειτ' ἰκέλη χρυσέῃ Ἀφροδίτῃ</p>
        <p><a>19.283</a> ὡς ἴδε Πάτροκλον δεδαϊγμένον ὀξέϊ χαλκῷ,</p>
        <p><a>19.284</a> ἀμφ' αὐτῷ χυμένη λίγ' ἐκώκυε, χερσὶ δ' ἄμυσσε</p>
        <p><a>19.285</a> στήθεά τ' ἠδ' ἁπαλὴν δειρὴν ἰδὲ καλὰ πρόσωπα.</p>
        <p><a>19.286</a> εἶπε δ' ἄρα κλαίουσα γυνὴ ἐϊκυῖα θεῇσι:</p>
        <p><a>19.287</a> Πάτροκλέ μοι δειλῇ πλεῖστον κεχαρισμένε θυμῷ</p>
        <p><a>19.288</a> ζωὸν μέν σε ἔλειπον ἐγὼ κλισίηθεν ἰοῦσα,</p>
        <p><a>19.289</a> νῦν δέ σε τεθνηῶτα κιχάνομαι ὄρχαμε λαῶν</p>
        <p><a>19.290</a> ἂψ ἀνιοῦσ': ὥς μοι δέχεται κακὸν ἐκ κακοῦ αἰεί.</p>
        <p><a>19.291</a> ἄνδρα μὲν ᾧ ἔδοσάν με πατὴρ καὶ πότνια μήτηρ</p>
        <p><a>19.292</a> εἶδον πρὸ πτόλιος δεδαϊγμένον ὀξέϊ χαλκῷ,</p>
        <p><a>19.293</a> τρεῖς τε κασιγνήτους, τούς μοι μία γείνατο μήτηρ,</p>
        <p><a>19.294</a> κηδείους, οἳ πάντες ὀλέθριον ἦμαρ ἐπέσπον.</p>
        <p><a>19.295</a> οὐδὲ μὲν οὐδέ μ' ἔασκες, ὅτ' ἄνδρ' ἐμὸν ὠκὺς Ἀχιλλεὺς</p>
        <p><a>19.296</a> ἔκτεινεν, πέρσεν δὲ πόλιν θείοιο Μύνητος,</p>
        <p><a>19.297</a> κλαίειν, ἀλλά μ' ἔφασκες Ἀχιλλῆος θείοιο</p>
        <p><a>19.298</a> κουριδίην ἄλοχον θήσειν, ἄξειν τ' ἐνὶ νηυσὶν</p>
        <p><a>19.299</a> ἐς Φθίην, δαίσειν δὲ γάμον μετὰ Μυρμιδόνεσσι.</p>
        <p><a>19.300</a> τώ σ' ἄμοτον κλαίω τεθνηότα μείλιχον αἰεί.</p>
        <p><a>19.301</a> ὣς ἔφατο κλαίουσ', ἐπὶ δὲ στενάχοντο γυναῖκες</p>
        <p><a>19.302</a> Πάτροκλον πρόφασιν, σφῶν δ' αὐτῶν κήδε' ἑκάστη.</p>
        <p><a>19.303</a> αὐτὸν δ' ἀμφὶ γέροντες Ἀχαιῶν ἠγερέθοντο</p>
        <p><a>19.304</a> λισσόμενοι δειπνῆσαι: ὃ δ' ἠρνεῖτο στεναχίζων:</p>
        <p><a>19.305</a> λίσσομαι, εἴ τις ἔμοιγε φίλων ἐπιπείθεθ' ἑταίρων,</p>
        <p><a>19.306</a> μή με πρὶν σίτοιο κελεύετε μηδὲ ποτῆτος</p>
        <p><a>19.307</a> ἄσασθαι φίλον ἦτορ, ἐπεί μ' ἄχος αἰνὸν ἱκάνει:</p>
        <p><a>19.308</a> δύντα δ' ἐς ἠέλιον μενέω καὶ τλήσομαι ἔμπης.</p>
        <p><a>19.309</a> ὣς εἰπὼν ἄλλους μὲν ἀπεσκέδασεν βασιλῆας,</p>
        <p><a>19.310</a> δοιὼ δ' Ἀτρεΐδα μενέτην καὶ δῖος Ὀδυσσεὺς</p>
        <p><a>19.311</a> Νέστωρ Ἰδομενεύς τε γέρων θ' ἱππηλάτα Φοῖνιξ</p>
        <p><a>19.312</a> τέρποντες πυκινῶς ἀκαχήμενον: οὐδέ τι θυμῷ</p>
        <p><a>19.313</a> τέρπετο, πρὶν πολέμου στόμα δύμεναι αἱματόεντος.</p>
        <p><a>19.314</a> μνησάμενος δ' ἁδινῶς ἀνενείκατο φώνησέν τε:</p>
        <p><a>19.315</a> ἦ ῥά νύ μοί ποτε καὶ σὺ δυσάμμορε φίλταθ' ἑταίρων</p>
        <p><a>19.316</a> αὐτὸς ἐνὶ κλισίῃ λαρὸν παρὰ δεῖπνον ἔθηκας</p>
        <p><a>19.317</a> αἶψα καὶ ὀτραλέως, ὁπότε σπερχοίατ' Ἀχαιοὶ</p>
        <p><a>19.318</a> Τρωσὶν ἐφ' ἱπποδάμοισι φέρειν πολύδακρυν Ἄρηα.</p>
        <p><a>19.319</a> νῦν δὲ σὺ μὲν κεῖσαι δεδαϊγμένος, αὐτὰρ ἐμὸν κῆρ</p>
        <p><a>19.320</a> ἄκμηνον πόσιος καὶ ἐδητύος ἔνδον ἐόντων</p>
        <p><a>19.321</a> σῇ ποθῇ: οὐ μὲν γάρ τι κακώτερον ἄλλο πάθοιμι,</p>
        <p><a>19.322</a> οὐδ' εἴ κεν τοῦ πατρὸς ἀποφθιμένοιο πυθοίμην,</p>
        <p><a>19.323</a> ὅς που νῦν Φθίηφι τέρεν κατὰ δάκρυον εἴβει</p>
        <p><a>19.324</a> χήτεϊ τοιοῦδ' υἷος: ὃ δ' ἀλλοδαπῷ ἐνὶ δήμῳ</p>
        <p><a>19.325</a> εἵνεκα ῥιγεδανῆς Ἑλένης Τρωσὶν πολεμίζω:</p>
        <p><a>19.326</a> ἠὲ τὸν ὃς Σκύρῳ μοι ἔνι τρέφεται φίλος υἱός,</p>
        <p><a>19.327</a> εἴ που ἔτι ζώει γε Νεοπτόλεμος θεοειδής.</p>
        <p><a>19.328</a> πρὶν μὲν γάρ μοι θυμὸς ἐνὶ στήθεσσιν ἐώλπει</p>
        <p><a>19.329</a> οἶον ἐμὲ φθίσεσθαι ἀπ' Ἄργεος ἱπποβότοιο</p>
        <p><a>19.330</a> αὐτοῦ ἐνὶ Τροίῃ, σὲ δέ τε Φθίην δὲ νέεσθαι,</p>
        <p><a>19.331</a> ὡς ἄν μοι τὸν παῖδα θοῇ ἐνὶ νηῒ μελαίνῃ</p>
        <p><a>19.332</a> Σκυρόθεν ἐξαγάγοις καί οἱ δείξειας ἕκαστα</p>
        <p><a>19.333</a> κτῆσιν ἐμὴν δμῶάς τε καὶ ὑψερεφὲς μέγα δῶμα.</p>
        <p><a>19.334</a> ἤδη γὰρ Πηλῆά γ' ὀΐομαι ἢ κατὰ πάμπαν</p>
        <p><a>19.335</a> τεθνάμεν, ἤ που τυτθὸν ἔτι ζώοντ' ἀκάχησθαι</p>
        <p><a>19.336</a> γήραΐ τε στυγερῷ καὶ ἐμὴν ποτιδέγμενον αἰεὶ</p>
        <p><a>19.337</a> λυγρὴν ἀγγελίην, ὅτ' ἀποφθιμένοιο πύθηται.</p>
        <p><a>19.338</a> ὣς ἔφατο κλαίων, ἐπὶ δὲ στενάχοντο γέροντες,</p>
        <p><a>19.339</a> μνησάμενοι τὰ ἕκαστος ἐνὶ μεγάροισιν ἔλειπον:</p>
        <p><a>19.340</a> μυρομένους δ' ἄρα τούς γε ἰδὼν ἐλέησε Κρονίων,</p>
        <p><a>19.341</a> αἶψα δ' Ἀθηναίην ἔπεα πτερόεντα προσηύδα:</p>
        <p><a>19.342</a> τέκνον ἐμόν, δὴ πάμπαν ἀποίχεαι ἀνδρὸς ἑῆος.</p>
        <p><a>19.343</a> ἦ νύ τοι οὐκέτι πάγχυ μετὰ φρεσὶ μέμβλετ' Ἀχιλλεύς;</p>
        <p><a>19.344</a> κεῖνος ὅ γε προπάροιθε νεῶν ὀρθοκραιράων</p>
        <p><a>19.345</a> ἧσται ὀδυρόμενος ἕταρον φίλον: οἳ δὲ δὴ ἄλλοι</p>
        <p><a>19.346</a> οἴχονται μετὰ δεῖπνον, ὃ δ' ἄκμηνος καὶ ἄπαστος.</p>
        <p><a>19.347</a> ἀλλ' ἴθι οἱ νέκτάρ τε καὶ ἀμβροσίην ἐρατεινὴν</p>
        <p><a>19.348</a> στάξον ἐνὶ στήθεσσ', ἵνα μή μιν λιμὸς ἵκηται.</p>
        <p><a>19.349</a> ὣς εἰπὼν ὄτρυνε πάρος μεμαυῖαν Ἀθήνην:</p>
        <p><a>19.350</a> ἣ δ' ἅρπῃ ἐϊκυῖα τανυπτέρυγι λιγυφώνῳ</p>
        <p><a>19.351</a> οὐρανοῦ ἐκκατεπᾶλτο δι' αἰθέρος. αὐτὰρ Ἀχαιοὶ</p>
        <p><a>19.352</a> αὐτίκα θωρήσσοντο κατὰ στρατόν: ἣ δ' Ἀχιλῆϊ</p>
        <p><a>19.353</a> νέκταρ ἐνὶ στήθεσσι καὶ ἀμβροσίην ἐρατεινὴν</p>
        <p><a>19.354</a> στάξ', ἵνα μή μιν λιμὸς ἀτερπὴς γούναθ' ἵκοιτο:</p>
        <p><a>19.355</a> αὐτὴ δὲ πρὸς πατρὸς ἐρισθενέος πυκινὸν δῶ</p>
        <p><a>19.356</a> ᾤχετο, τοὶ δ' ἀπάνευθε νεῶν ἐχέοντο θοάων.</p>
        <p><a>19.357</a> ὡς δ' ὅτε ταρφειαὶ νιφάδες Διὸς ἐκποτέονται</p>
        <p><a>19.358</a> ψυχραὶ ὑπὸ ῥιπῆς αἰθρηγενέος Βορέαο,</p>
        <p><a>19.359</a> ὣς τότε ταρφειαὶ κόρυθες λαμπρὸν γανόωσαι</p>
        <p><a>19.360</a> νηῶν ἐκφορέοντο καὶ ἀσπίδες ὀμφαλόεσσαι</p>
        <p><a>19.361</a> θώρηκές τε κραταιγύαλοι καὶ μείλινα δοῦρα.</p>
        <p><a>19.362</a> αἴγλη δ' οὐρανὸν ἷκε, γέλασσε δὲ πᾶσα περὶ χθὼν</p>
        <p><a>19.363</a> χαλκοῦ ὑπὸ στεροπῆς: ὑπὸ δὲ κτύπος ὄρνυτο ποσσὶν</p>
        <p><a>19.364</a> ἀνδρῶν: ἐν δὲ μέσοισι κορύσσετο δῖος Ἀχιλλεύς.</p>
        <p><a>19.365</a> τοῦ καὶ ὀδόντων μὲν καναχὴ πέλε, τὼ δέ οἱ ὄσσε</p>
        <p><a>19.366</a> λαμπέσθην ὡς εἴ τε πυρὸς σέλας, ἐν δέ οἱ ἦτορ</p>
        <p><a>19.367</a> δῦν' ἄχος ἄτλητον: ὃ δ' ἄρα Τρωσὶν μενεαίνων</p>
        <p><a>19.368</a> δύσετο δῶρα θεοῦ, τά οἱ Ἥφαιστος κάμε τεύχων.</p>
        <p><a>19.369</a> κνημῖδας μὲν πρῶτα περὶ κνήμῃσιν ἔθηκε</p>
        <p><a>19.370</a> καλὰς ἀργυρέοισιν ἐπισφυρίοις ἀραρυίας:</p>
        <p><a>19.371</a> δεύτερον αὖ θώρηκα περὶ στήθεσσιν ἔδυνεν.</p>
        <p><a>19.372</a> ἀμφὶ δ' ἄρ' ὤμοισιν βάλετο ξίφος ἀργυρόηλον</p>
        <p><a>19.373</a> χάλκεον: αὐτὰρ ἔπειτα σάκος μέγα τε στιβαρόν τε</p>
        <p><a>19.374</a> εἵλετο, τοῦ δ' ἀπάνευθε σέλας γένετ' ἠΰτε μήνης.</p>
        <p><a>19.375</a> ὡς δ' ὅτ' ἂν ἐκ πόντοιο σέλας ναύτῃσι φανήῃ</p>
        <p><a>19.376</a> καιομένοιο πυρός, τό τε καίεται ὑψόθ' ὄρεσφι</p>
        <p><a>19.377</a> σταθμῷ ἐν οἰοπόλῳ: τοὺς δ' οὐκ ἐθέλοντας ἄελλαι</p>
        <p><a>19.378</a> πόντον ἐπ' ἰχθυόεντα φίλων ἀπάνευθε φέρουσιν:</p>
        <p><a>19.379</a> ὣς ἀπ' Ἀχιλλῆος σάκεος σέλας αἰθέρ' ἵκανε</p>
        <p><a>19.380</a> καλοῦ δαιδαλέου: περὶ δὲ τρυφάλειαν ἀείρας</p>
        <p><a>19.381</a> κρατὶ θέτο βριαρήν: ἣ δ' ἀστὴρ ὣς ἀπέλαμπεν</p>
        <p><a>19.382</a> ἵππουρις τρυφάλεια, περισσείοντο δ' ἔθειραι</p>
        <p><a>19.383</a> χρύσεαι, ἃς Ἥφαιστος ἵει λόφον ἀμφὶ θαμειάς.</p>
        <p><a>19.384</a> πειρήθη δ' ἕο αὐτοῦ ἐν ἔντεσι δῖος Ἀχιλλεύς,</p>
        <p><a>19.385</a> εἰ οἷ ἐφαρμόσσειε καὶ ἐντρέχοι ἀγλαὰ γυῖα:</p>
        <p><a>19.386</a> τῷ δ' εὖτε πτερὰ γίγνετ', ἄειρε δὲ ποιμένα λαῶν.</p>
        <p><a>19.387</a> ἐκ δ' ἄρα σύριγγος πατρώϊον ἐσπάσατ' ἔγχος</p>
        <p><a>19.388</a> βριθὺ μέγα στιβαρόν: τὸ μὲν οὐ δύνατ' ἄλλος Ἀχαιῶν</p>
        <p><a>19.389</a> πάλλειν, ἀλλά μιν οἶος ἐπίστατο πῆλαι Ἀχιλλεύς:</p>
        <p><a>19.390</a> Πηλιάδα μελίην, τὴν πατρὶ φίλῳ πόρε Χείρων</p>
        <p><a>19.391</a> Πηλίου ἐκ κορυφῆς φόνον ἔμμεναι ἡρώεσσιν:</p>
        <p><a>19.392</a> ἵππους δ' Αὐτομέδων τε καὶ Ἄλκιμος ἀμφιέποντες</p>
        <p><a>19.393</a> ζεύγνυον: ἀμφὶ δὲ καλὰ λέπαδν' ἕσαν, ἐν δὲ χαλινοὺς</p>
        <p><a>19.394</a> γαμφηλῇς ἔβαλον, κατὰ δ' ἡνία τεῖναν ὀπίσσω</p>
        <p><a>19.395</a> κολλητὸν ποτὶ δίφρον. ὃ δὲ μάστιγα φαεινὴν</p>
        <p><a>19.396</a> χειρὶ λαβὼν ἀραρυῖαν ἐφ' ἵπποιιν ἀνόρουσεν</p>
        <p><a>19.397</a> Αὐτομέδων: ὄπιθεν δὲ κορυσσάμενος βῆ Ἀχιλλεὺς</p>
        <p><a>19.398</a> τεύχεσι παμφαίνων ὥς τ' ἠλέκτωρ Ὑπερίων,</p>
        <p><a>19.399</a> σμερδαλέον δ' ἵπποισιν ἐκέκλετο πατρὸς ἑοῖο:</p>
        <p><a>19.400</a> Ξάνθέ τε καὶ Βαλίε τηλεκλυτὰ τέκνα Ποδάργης</p>
        <p><a>19.401</a> ἄλλως δὴ φράζεσθε σαωσέμεν ἡνιοχῆα</p>
        <p><a>19.402</a> ἂψ Δαναῶν ἐς ὅμιλον ἐπεί χ' ἕωμεν πολέμοιο,</p>
        <p><a>19.403</a> μηδ' ὡς Πάτροκλον λίπετ' αὐτόθι τεθνηῶτα.</p>
        <p><a>19.404</a> τὸν δ' ἄρ' ὑπὸ ζυγόφι προσέφη πόδας αἰόλος ἵππος</p>
        <p><a>19.405</a> Ξάνθος, ἄφαρ δ' ἤμυσε καρήατι: πᾶσα δὲ χαίτη</p>
        <p><a>19.406</a> ζεύγλης ἐξεριποῦσα παρὰ ζυγὸν οὖδας ἵκανεν:</p>
        <p><a>19.407</a> αὐδήεντα δ' ἔθηκε θεὰ λευκώλενος Ἥρη:</p>
        <p><a>19.408</a> καὶ λίην σ' ἔτι νῦν γε σαώσομεν ὄβριμ' Ἀχιλλεῦ:</p>
        <p><a>19.409</a> ἀλλά τοι ἐγγύθεν ἦμαρ ὀλέθριον: οὐδέ τοι ἡμεῖς</p>
        <p><a>19.410</a> αἴτιοι, ἀλλὰ θεός τε μέγας καὶ Μοῖρα κραταιή.</p>
        <p><a>19.411</a> οὐδὲ γὰρ ἡμετέρῃ βραδυτῆτί τε νωχελίῃ τε</p>
        <p><a>19.412</a> Τρῶες ἀπ' ὤμοιιν Πατρόκλου τεύχε' ἕλοντο:</p>
        <p><a>19.413</a> ἀλλὰ θεῶν ὤριστος, ὃν ἠΰκομος τέκε Λητώ,</p>
        <p><a>19.414</a> ἔκταν' ἐνὶ προμάχοισι καὶ Ἕκτορι κῦδος ἔδωκε.</p>
        <p><a>19.415</a> νῶϊ δὲ καί κεν ἅμα πνοιῇ Ζεφύροιο θέοιμεν,</p>
        <p><a>19.416</a> ἥν περ ἐλαφροτάτην φάσ' ἔμμεναι: ἀλλὰ σοὶ αὐτῷ</p>
        <p><a>19.417</a> μόρσιμόν ἐστι θεῷ τε καὶ ἀνέρι ἶφι δαμῆναι.</p>
        <p><a>19.418</a> ὣς ἄρα φωνήσαντος Ἐρινύες ἔσχεθον αὐδήν.</p>
        <p><a>19.419</a> τὸν δὲ μέγ' ὀχθήσας προσέφη πόδας ὠκὺς Ἀχιλλεύς:</p>
        <p><a>19.420</a> Ξάνθε τί μοι θάνατον μαντεύεαι; οὐδέ τί σε χρή.</p>
        <p><a>19.421</a> εὖ νυ τὸ οἶδα καὶ αὐτὸς ὅ μοι μόρος ἐνθάδ' ὀλέσθαι</p>
        <p><a>19.422</a> νόσφι φίλου πατρὸς καὶ μητέρος: ἀλλὰ καὶ ἔμπης</p>
        <p><a>19.423</a> οὐ λήξω πρὶν Τρῶας ἅδην ἐλάσαι πολέμοιο.</p>
        <p><a>19.424</a> ἦ ῥα, καὶ ἐν πρώτοις ἰάχων ἔχε μώνυχας ἵππους.</p>
    </div>
    <div class="bk">
        <h4 class="latin">Book 20</h4>
        <p><a>20.1</a> ὣς οἳ μὲν παρὰ νηυσὶ κορωνίσι θωρήσσοντο</p>
        <p><a>20.2</a> ἀμφὶ σὲ Πηλέος υἱὲ μάχης ἀκόρητον Ἀχαιοί,</p>
        <p><a>20.3</a> Τρῶες δ' αὖθ' ἑτέρωθεν ἐπὶ θρωσμῷ πεδίοιο:</p>
        <p><a>20.4</a> Ζεὺς δὲ Θέμιστα κέλευσε θεοὺς ἀγορὴν δὲ καλέσσαι</p>
        <p><a>20.5</a> κρατὸς ἀπ' Οὐλύμποιο πολυπτύχου: ἣ δ' ἄρα πάντῃ</p>
        <p><a>20.6</a> φοιτήσασα κέλευσε Διὸς πρὸς δῶμα νέεσθαι.</p>
        <p><a>20.7</a> οὔτέ τις οὖν ποταμῶν ἀπέην νόσφ' Ὠκεανοῖο,</p>
        <p><a>20.8</a> οὔτ' ἄρα νυμφάων αἵ τ' ἄλσεα καλὰ νέμονται</p>
        <p><a>20.9</a> καὶ πηγὰς ποταμῶν καὶ πίσεα ποιήεντα.</p>
        <p><a>20.10</a> ἐλθόντες δ' ἐς δῶμα Διὸς νεφεληγερέταο</p>
        <p><a>20.11</a> ξεστῇς αἰθούσῃσιν ἐνίζανον, ἃς Διὶ πατρὶ</p>
        <p><a>20.12</a> Ἥφαιστος ποίησεν ἰδυίῃσι πραπίδεσσιν.</p>
        <p><a>20.13</a> ὣς οἳ μὲν Διὸς ἔνδον ἀγηγέρατ': οὐδ' ἐνοσίχθων</p>
        <p><a>20.14</a> νηκούστησε θεᾶς, ἀλλ' ἐξ ἁλὸς ἦλθε μετ' αὐτούς,</p>
        <p><a>20.15</a> ἷζε δ' ἄρ' ἐν μέσσοισι, Διὸς δ' ἐξείρετο βουλήν:</p>
        <p><a>20.16</a> τίπτ' αὖτ' ἀργικέραυνε θεοὺς ἀγορὴν δὲ κάλεσσας;</p>
        <p><a>20.17</a> ἦ τι περὶ Τρώων καὶ Ἀχαιῶν μερμηρίζεις;</p>
        <p><a>20.18</a> τῶν γὰρ νῦν ἄγχιστα μάχη πόλεμός τε δέδηε.</p>
        <p><a>20.19</a> τὸν δ' ἀπαμειβόμενος προσέφη νεφεληγερέτα Ζεύς:</p>
        <p><a>20.20</a> ἔγνως ἐννοσίγαιε ἐμὴν ἐν στήθεσι βουλὴν</p>
        <p><a>20.21</a> ὧν ἕνεκα ξυνάγειρα: μέλουσί μοι ὀλλύμενοί περ.</p>
        <p><a>20.22</a> ἀλλ' ἤτοι μὲν ἐγὼ μενέω πτυχὶ Οὐλύμποιο</p>
        <p><a>20.23</a> ἥμενος, ἔνθ' ὁρόων φρένα τέρψομαι: οἳ δὲ δὴ ἄλλοι</p>
        <p><a>20.24</a> ἔρχεσθ' ὄφρ' ἂν ἵκησθε μετὰ Τρῶας καὶ Ἀχαιούς,</p>
        <p><a>20.25</a> ἀμφοτέροισι δ' ἀρήγεθ' ὅπῃ νόος ἐστὶν ἑκάστου.</p>
        <p><a>20.26</a> εἰ γὰρ Ἀχιλλεὺς οἶος ἐπὶ Τρώεσσι μαχεῖται</p>
        <p><a>20.27</a> οὐδὲ μίνυνθ' ἕξουσι ποδώκεα Πηλεΐωνα.</p>
        <p><a>20.28</a> καὶ δέ τί μιν καὶ πρόσθεν ὑποτρομέεσκον ὁρῶντες:</p>
        <p><a>20.29</a> νῦν δ' ὅτε δὴ καὶ θυμὸν ἑταίρου χώεται αἰνῶς</p>
        <p><a>20.30</a> δείδω μὴ καὶ τεῖχος ὑπέρμορον ἐξαλαπάξῃ.</p>
        <p><a>20.31</a> ὣς ἔφατο Κρονίδης, πόλεμον δ' ἀλίαστον ἔγειρε.</p>
        <p><a>20.32</a> βὰν δ' ἴμεναι πόλεμον δὲ θεοὶ δίχα θυμὸν ἔχοντες:</p>
        <p><a>20.33</a> Ἥρη μὲν μετ' ἀγῶνα νεῶν καὶ Παλλὰς Ἀθήνη</p>
        <p><a>20.34</a> ἠδὲ Ποσειδάων γαιήοχος ἠδ' ἐριούνης</p>
        <p><a>20.35</a> Ἑρμείας, ὃς ἐπὶ φρεσὶ πευκαλίμῃσι κέκασται:</p>
        <p><a>20.36</a> Ἥφαιστος δ' ἅμα τοῖσι κίε σθένεϊ βλεμεαίνων</p>
        <p><a>20.37</a> χωλεύων, ὑπὸ δὲ κνῆμαι ῥώοντο ἀραιαί.</p>
        <p><a>20.38</a> ἐς δὲ Τρῶας Ἄρης κορυθαίολος, αὐτὰρ ἅμ' αὐτῷ</p>
        <p><a>20.39</a> Φοῖβος ἀκερσεκόμης ἠδ' Ἄρτεμις ἰοχέαιρα</p>
        <p><a>20.40</a> Λητώ τε Ξάνθός τε φιλομειδής τ' Ἀφροδίτη.</p>
        <p><a>20.41</a> εἷος μέν ῥ' ἀπάνευθε θεοὶ θνητῶν ἔσαν ἀνδρῶν,</p>
        <p><a>20.42</a> τεῖος Ἀχαιοὶ μὲν μέγα κύδανον, οὕνεκ' Ἀχιλλεὺς</p>
        <p><a>20.43</a> ἐξεφάνη, δηρὸν δὲ μάχης ἐπέπαυτ' ἀλεγεινῆς:</p>
        <p><a>20.44</a> Τρῶας δὲ τρόμος αἰνὸς ὑπήλυθε γυῖα ἕκαστον</p>
        <p><a>20.45</a> δειδιότας, ὅθ' ὁρῶντο ποδώκεα Πηλεΐωνα</p>
        <p><a>20.46</a> τεύχεσι λαμπόμενον βροτολοιγῷ ἶσον Ἄρηϊ.</p>
        <p><a>20.47</a> αὐτὰρ ἐπεὶ μεθ' ὅμιλον Ὀλύμπιοι ἤλυθον ἀνδρῶν,</p>
        <p><a>20.48</a> ὦρτο δ' Ἔρις κρατερὴ λαοσσόος, αὖε δ' Ἀθήνη</p>
        <p><a>20.49</a> στᾶσ' ὁτὲ μὲν παρὰ τάφρον ὀρυκτὴν τείχεος ἐκτός,</p>
        <p><a>20.50</a> ἄλλοτ' ἐπ' ἀκτάων ἐριδούπων μακρὸν ἀΰτει.</p>
        <p><a>20.51</a> αὖε δ' Ἄρης ἑτέρωθεν ἐρεμνῇ λαίλαπι ἶσος</p>
        <p><a>20.52</a> ὀξὺ κατ' ἀκροτάτης πόλιος Τρώεσσι κελεύων,</p>
        <p><a>20.53</a> ἄλλοτε πὰρ Σιμόεντι θέων ἐπὶ Καλλικολώνῃ.</p>
        <p><a>20.54</a> ὣς τοὺς ἀμφοτέρους μάκαρες θεοὶ ὀτρύνοντες</p>
        <p><a>20.55</a> σύμβαλον, ἐν δ' αὐτοῖς ἔριδα ῥήγνυντο βαρεῖαν:</p>
        <p><a>20.56</a> δεινὸν δὲ βρόντησε πατὴρ ἀνδρῶν τε θεῶν τε</p>
        <p><a>20.57</a> ὑψόθεν: αὐτὰρ νέρθε Ποσειδάων ἐτίναξε</p>
        <p><a>20.58</a> γαῖαν ἀπειρεσίην ὀρέων τ' αἰπεινὰ κάρηνα.</p>
        <p><a>20.59</a> πάντες δ' ἐσσείοντο πόδες πολυπίδακος Ἴδης</p>
        <p><a>20.60</a> καὶ κορυφαί, Τρώων τε πόλις καὶ νῆες Ἀχαιῶν.</p>
        <p><a>20.61</a> ἔδεισεν δ' ὑπένερθεν ἄναξ ἐνέρων Ἀϊδωνεύς,</p>
        <p><a>20.62</a> δείσας δ' ἐκ θρόνου ἆλτο καὶ ἴαχε, μή οἱ ὕπερθε</p>
        <p><a>20.63</a> γαῖαν ἀναρρήξειε Ποσειδάων ἐνοσίχθων,</p>
        <p><a>20.64</a> οἰκία δὲ θνητοῖσι καὶ ἀθανάτοισι φανείη</p>
        <p><a>20.65</a> σμερδαλέ' εὐρώεντα, τά τε στυγέουσι θεοί περ:</p>
        <p><a>20.66</a> τόσσος ἄρα κτύπος ὦρτο θεῶν ἔριδι ξυνιόντων.</p>
        <p><a>20.67</a> ἤτοι μὲν γὰρ ἔναντα Ποσειδάωνος ἄνακτος</p>
        <p><a>20.68</a> ἵστατ' Ἀπόλλων Φοῖβος ἔχων ἰὰ πτερόεντα,</p>
        <p><a>20.69</a> ἄντα δ' Ἐνυαλίοιο θεὰ γλαυκῶπις Ἀθήνη:</p>
        <p><a>20.70</a> Ἥρῃ δ' ἀντέστη χρυσηλάκατος κελαδεινὴ</p>
        <p><a>20.71</a> Ἄρτεμις ἰοχέαιρα κασιγνήτη ἑκάτοιο:</p>
        <p><a>20.72</a> Λητοῖ δ' ἀντέστη σῶκος ἐριούνιος Ἑρμῆς,</p>
        <p><a>20.73</a> ἄντα δ' ἄρ' Ἡφαίστοιο μέγας ποταμὸς βαθυδίνης,</p>
        <p><a>20.74</a> ὃν Ξάνθον καλέουσι θεοί, ἄνδρες δὲ Σκάμανδρον.</p>
        <p><a>20.75</a> ὣς οἳ μὲν θεοὶ ἄντα θεῶν ἴσαν: αὐτὰρ Ἀχιλλεὺς</p>
        <p><a>20.76</a> Ἕκτορος ἄντα μάλιστα λιλαίετο δῦναι ὅμιλον</p>
        <p><a>20.77</a> Πριαμίδεω: τοῦ γάρ ῥα μάλιστά ἑ θυμὸς ἀνώγει</p>
        <p><a>20.78</a> αἵματος ἆσαι Ἄρηα ταλαύρινον πολεμιστήν.</p>
        <p><a>20.79</a> Αἰνείαν δ' ἰθὺς λαοσσόος ὦρσεν Ἀπόλλων</p>
        <p><a>20.80</a> ἀντία Πηλεΐωνος, ἐνῆκε δέ οἱ μένος ἠΰ:</p>
        <p><a>20.81</a> υἱέϊ δὲ Πριάμοιο Λυκάονι εἴσατο φωνήν:</p>
        <p><a>20.82</a> τῷ μιν ἐεισάμενος προσέφη Διὸς υἱὸς Ἀπόλλων:</p>
        <p><a>20.83</a> Αἰνεία Τρώων βουληφόρε ποῦ τοι ἀπειλαὶ</p>
        <p><a>20.84</a> ἃς Τρώων βασιλεῦσιν ὑπίσχεο οἰνοποτάζων</p>
        <p><a>20.85</a> Πηλεΐδεω Ἀχιλῆος ἐναντίβιον πολεμίξειν;</p>
        <p><a>20.86</a> τὸν δ' αὖτ' Αἰνείας ἀπαμειβόμενος προσέειπε:</p>
        <p><a>20.87</a> Πριαμίδη τί με ταῦτα καὶ οὐκ ἐθέλοντα κελεύεις</p>
        <p><a>20.88</a> ἀντία Πηλεΐωνος ὑπερθύμοιο μάχεσθαι;</p>
        <p><a>20.89</a> οὐ μὲν γὰρ νῦν πρῶτα ποδώκεος ἄντ' Ἀχιλῆος</p>
        <p><a>20.90</a> στήσομαι, ἀλλ' ἤδη με καὶ ἄλλοτε δουρὶ φόβησεν</p>
        <p><a>20.91</a> ἐξ Ἴδης, ὅτε βουσὶν ἐπήλυθεν ἡμετέρῃσι,</p>
        <p><a>20.92</a> πέρσε δὲ Λυρνησσὸν καὶ Πήδασον: αὐτὰρ ἐμὲ Ζεὺς</p>
        <p><a>20.93</a> εἰρύσαθ', ὅς μοι ἐπῶρσε μένος λαιψηρά τε γοῦνα.</p>
        <p><a>20.94</a> ἦ κ' ἐδάμην ὑπὸ χερσὶν Ἀχιλλῆος καὶ Ἀθήνης,</p>
        <p><a>20.95</a> ἥ οἱ πρόσθεν ἰοῦσα τίθει φάος ἠδ' ἐκέλευεν</p>
        <p><a>20.96</a> ἔγχεϊ χαλκείῳ Λέλεγας καὶ Τρῶας ἐναίρειν.</p>
        <p><a>20.97</a> τὼ οὐκ ἔστ' Ἀχιλῆος ἐναντίον ἄνδρα μάχεσθαι:</p>
        <p><a>20.98</a> αἰεὶ γὰρ πάρα εἷς γε θεῶν ὃς λοιγὸν ἀμύνει.</p>
        <p><a>20.99</a> καὶ δ' ἄλλως τοῦ γ' ἰθὺ βέλος πέτετ', οὐδ' ἀπολήγει</p>
        <p><a>20.100</a> πρὶν χροὸς ἀνδρομέοιο διελθέμεν. εἰ δὲ θεός περ</p>
        <p><a>20.101</a> ἶσον τείνειεν πολέμου τέλος, οὔ κε μάλα ῥέα</p>
        <p><a>20.102</a> νικήσει', οὐδ' εἰ παγχάλκεος εὔχεται εἶναι.</p>
        <p><a>20.103</a> τὸν δ' αὖτε προσέειπεν ἄναξ Διὸς υἱὸς Ἀπόλλων:</p>
        <p><a>20.104</a> ἥρως ἀλλ' ἄγε καὶ σὺ θεοῖς αἰειγενέτῃσιν</p>
        <p><a>20.105</a> εὔχεο: καὶ δὲ σέ φασι Διὸς κούρης Ἀφροδίτης</p>
        <p><a>20.106</a> ἐκγεγάμεν, κεῖνος δὲ χερείονος ἐκ θεοῦ ἐστίν:</p>
        <p><a>20.107</a> ἣ μὲν γὰρ Διός ἐσθ', ἣ δ' ἐξ ἁλίοιο γέροντος.</p>
        <p><a>20.108</a> ἀλλ' ἰθὺς φέρε χαλκὸν ἀτειρέα, μηδέ σε πάμπαν</p>
        <p><a>20.109</a> λευγαλέοις ἐπέεσσιν ἀποτρεπέτω καὶ ἀρειῇ.</p>
        <p><a>20.110</a> ὣς εἰπὼν ἔμπνευσε μένος μέγα ποιμένι λαῶν,</p>
        <p><a>20.111</a> βῆ δὲ διὰ προμάχων κεκορυθμένος αἴθοπι χαλκῷ.</p>
        <p><a>20.112</a> οὐδ' ἔλαθ' Ἀγχίσαο πάϊς λευκώλενον Ἥρην</p>
        <p><a>20.113</a> ἀντία Πηλεΐωνος ἰὼν ἀνὰ οὐλαμὸν ἀνδρῶν:</p>
        <p><a>20.114</a> ἣ δ' ἄμυδις στήσασα θεοὺς μετὰ μῦθον ἔειπε:</p>
        <p><a>20.115</a> φράζεσθον δὴ σφῶϊ Ποσείδαον καὶ Ἀθήνη</p>
        <p><a>20.116</a> ἐν φρεσὶν ὑμετέρῃσιν, ὅπως ἔσται τάδε ἔργα.</p>
        <p><a>20.117</a> Αἰνείας ὅδ' ἔβη κεκορυθμένος αἴθοπι χαλκῷ</p>
        <p><a>20.118</a> ἀντία Πηλεΐωνος, ἀνῆκε δὲ Φοῖβος Ἀπόλλων.</p>
        <p><a>20.119</a> ἀλλ' ἄγεθ', ἡμεῖς πέρ μιν ἀποτρωπῶμεν ὀπίσσω</p>
        <p><a>20.120</a> αὐτόθεν, ἤ τις ἔπειτα καὶ ἡμείων Ἀχιλῆϊ</p>
        <p><a>20.121</a> παρσταίη, δοίη δὲ κράτος μέγα, μηδέ τι θυμῷ</p>
        <p><a>20.122</a> δευέσθω, ἵνα εἰδῇ ὅ μιν φιλέουσιν ἄριστοι</p>
        <p><a>20.123</a> ἀθανάτων, οἳ δ' αὖτ' ἀνεμώλιοι οἳ τὸ πάρος περ</p>
        <p><a>20.124</a> Τρωσὶν ἀμύνουσιν πόλεμον καὶ δηϊοτῆτα.</p>
        <p><a>20.125</a> πάντες δ' Οὐλύμποιο κατήλθομεν ἀντιόωντες</p>
        <p><a>20.126</a> τῆσδε μάχης, ἵνα μή τι μετὰ Τρώεσσι πάθῃσι</p>
        <p><a>20.127</a> σήμερον: ὕστερον αὖτε τὰ πείσεται ἅσσά οἱ αἶσα</p>
        <p><a>20.128</a> γιγνομένῳ ἐπένησε λίνῳ ὅτε μιν τέκε μήτηρ.</p>
        <p><a>20.129</a> εἰ δ' Ἀχιλεὺς οὐ ταῦτα θεῶν ἐκ πεύσεται ὀμφῆς</p>
        <p><a>20.130</a> δείσετ' ἔπειθ', ὅτε κέν τις ἐναντίβιον θεὸς ἔλθῃ</p>
        <p><a>20.131</a> ἐν πολέμῳ: χαλεποὶ δὲ θεοὶ φαίνεσθαι ἐναργεῖς.</p>
        <p><a>20.132</a> τὴν δ' ἠμείβετ' ἔπειτα Ποσειδάων ἐνοσίχθων:</p>
        <p><a>20.133</a> Ἥρη μὴ χαλέπαινε παρ' ἐκ νόον: οὐδέ τί σε χρή.</p>
        <p><a>20.134</a> οὐκ ἂν ἔγωγ' ἐθέλοιμι θεοὺς ἔριδι ξυνελάσσαι</p>
        <p><a>20.135</a> ἡμέας τοὺς ἄλλους, ἐπεὶ ἦ πολὺ φέρτεροί εἰμεν:</p>
        <p><a>20.136</a> ἀλλ' ἡμεῖς μὲν ἔπειτα καθεζώμεσθα κιόντες</p>
        <p><a>20.137</a> ἐκ πάτου ἐς σκοπιήν, πόλεμος δ' ἄνδρεσσι μελήσει.</p>
        <p><a>20.138</a> εἰ δέ κ' Ἄρης ἄρχωσι μάχης ἢ Φοῖβος Ἀπόλλων,</p>
        <p><a>20.139</a> ἢ Ἀχιλῆ' ἴσχωσι καὶ οὐκ εἰῶσι μάχεσθαι,</p>
        <p><a>20.140</a> αὐτίκ' ἔπειτα καὶ ἄμμι παρ' αὐτόθι νεῖκος ὀρεῖται</p>
        <p><a>20.141</a> φυλόπιδος: μάλα δ' ὦκα διακρινθέντας ὀΐω</p>
        <p><a>20.142</a> ἂψ ἴμεν Οὔλυμπον δὲ θεῶν μεθ' ὁμήγυριν ἄλλων</p>
        <p><a>20.143</a> ἡμετέρῃς ὑπὸ χερσὶν ἀναγκαίηφι δαμέντας.</p>
        <p><a>20.144</a> ὣς ἄρα φωνήσας ἡγήσατο κυανοχαίτης</p>
        <p><a>20.145</a> τεῖχος ἐς ἀμφίχυτον Ἡρακλῆος θείοιο</p>
        <p><a>20.146</a> ὑψηλόν, τό ῥά οἱ Τρῶες καὶ Παλλὰς Ἀθήνη</p>
        <p><a>20.147</a> ποίεον, ὄφρα τὸ κῆτος ὑπεκπροφυγὼν ἀλέαιτο,</p>
        <p><a>20.148</a> ὁππότε μιν σεύαιτο ἀπ' ἠϊόνος πεδίον δέ.</p>
        <p><a>20.149</a> ἔνθα Ποσειδάων κατ' ἄρ' ἕζετο καὶ θεοὶ ἄλλοι,</p>
        <p><a>20.150</a> ἀμφὶ δ' ἄρ' ἄρρηκτον νεφέλην ὤμοισιν ἕσαντο:</p>
        <p><a>20.151</a> οἳ δ' ἑτέρωσε καθῖζον ἐπ' ὀφρύσι Καλλικολώνης</p>
        <p><a>20.152</a> ἀμφὶ σὲ ἤϊε Φοῖβε καὶ Ἄρηα πτολίπορθον.</p>
        <p><a>20.153</a> ὣς οἳ μέν ῥ' ἑκάτερθε καθήατο μητιόωντες</p>
        <p><a>20.154</a> βουλάς: ἀρχέμεναι δὲ δυσηλεγέος πολέμοιο</p>
        <p><a>20.155</a> ὄκνεον ἀμφότεροι, Ζεὺς δ' ἥμενος ὕψι κέλευε.</p>
        <p><a>20.156</a> τῶν δ' ἅπαν ἐπλήσθη πεδίον καὶ λάμπετο χαλκῷ</p>
        <p><a>20.157</a> ἀνδρῶν ἠδ' ἵππων: κάρκαιρε δὲ γαῖα πόδεσσιν</p>
        <p><a>20.158</a> ὀρνυμένων ἄμυδις. δύο δ' ἀνέρες ἔξοχ' ἄριστοι</p>
        <p><a>20.159</a> ἐς μέσον ἀμφοτέρων συνίτην μεμαῶτε μάχεσθαι</p>
        <p><a>20.160</a> Αἰνείας τ' Ἀγχισιάδης καὶ δῖος Ἀχιλλεύς.</p>
        <p><a>20.161</a> Αἰνείας δὲ πρῶτος ἀπειλήσας ἐβεβήκει</p>
        <p><a>20.162</a> νευστάζων κόρυθι βριαρῇ: ἀτὰρ ἀσπίδα θοῦριν</p>
        <p><a>20.163</a> πρόσθεν ἔχε στέρνοιο, τίνασσε δὲ χάλκεον ἔγχος.</p>
        <p><a>20.164</a> Πηλεΐδης δ' ἑτέρωθεν ἐναντίον ὦρτο λέων ὣς</p>
        <p><a>20.165</a> σίντης, ὅν τε καὶ ἄνδρες ἀποκτάμεναι μεμάασιν</p>
        <p><a>20.166</a> ἀγρόμενοι πᾶς δῆμος: ὃ δὲ πρῶτον μὲν ἀτίζων</p>
        <p><a>20.167</a> ἔρχεται, ἀλλ' ὅτε κέν τις ἀρηϊθόων αἰζηῶν</p>
        <p><a>20.168</a> δουρὶ βάλῃ ἐάλη τε χανών, περί τ' ἀφρὸς ὀδόντας</p>
        <p><a>20.169</a> γίγνεται, ἐν δέ τέ οἱ κραδίῃ στένει ἄλκιμον ἦτορ,</p>
        <p><a>20.170</a> οὐρῇ δὲ πλευράς τε καὶ ἰσχία ἀμφοτέρωθεν</p>
        <p><a>20.171</a> μαστίεται, ἑὲ δ' αὐτὸν ἐποτρύνει μαχέσασθαι,</p>
        <p><a>20.172</a> γλαυκιόων δ' ἰθὺς φέρεται μένει, ἤν τινα πέφνῃ</p>
        <p><a>20.173</a> ἀνδρῶν, ἢ αὐτὸς φθίεται πρώτῳ ἐν ὁμίλῳ:</p>
        <p><a>20.174</a> ὣς Ἀχιλῆ' ὄτρυνε μένος καὶ θυμὸς ἀγήνωρ</p>
        <p><a>20.175</a> ἀντίον ἐλθέμεναι μεγαλήτορος Αἰνείαο.</p>
        <p><a>20.176</a> οἳ δ' ὅτε δὴ σχεδὸν ἦσαν ἐπ' ἀλλήλοισιν ἰόντες,</p>
        <p><a>20.177</a> τὸν πρότερος προσέειπε ποδάρκης δῖος Ἀχιλλεύς:</p>
        <p><a>20.178</a> Αἰνεία τί σὺ τόσσον ὁμίλου πολλὸν ἐπελθὼν</p>
        <p><a>20.179</a> ἔστης; ἦ σέ γε θυμὸς ἐμοὶ μαχέσασθαι ἀνώγει</p>
        <p><a>20.180</a> ἐλπόμενον Τρώεσσιν ἀνάξειν ἱπποδάμοισι</p>
        <p><a>20.181</a> τιμῆς τῆς Πριάμου; ἀτὰρ εἴ κεν ἔμ' ἐξεναρίξῃς,</p>
        <p><a>20.182</a> οὔ τοι τοὔνεκά γε Πρίαμος γέρας ἐν χερὶ θήσει:</p>
        <p><a>20.183</a> εἰσὶν γάρ οἱ παῖδες, ὃ δ' ἔμπεδος οὐδ' ἀεσίφρων.</p>
        <p><a>20.184</a> ἦ νύ τί τοι Τρῶες τέμενος τάμον ἔξοχον ἄλλων</p>
        <p><a>20.185</a> καλὸν φυταλιῆς καὶ ἀρούρης, ὄφρα νέμηαι</p>
        <p><a>20.186</a> αἴ κεν ἐμὲ κτείνῃς; χαλεπῶς δέ σ' ἔολπα τὸ ῥέξειν.</p>
        <p><a>20.187</a> ἤδη μὲν σέ γέ φημι καὶ ἄλλοτε δουρὶ φοβῆσαι.</p>
        <p><a>20.188</a> ἦ οὐ μέμνῃ ὅτε πέρ σε βοῶν ἄπο μοῦνον ἐόντα</p>
        <p><a>20.189</a> σεῦα κατ' Ἰδαίων ὀρέων ταχέεσσι πόδεσσι</p>
        <p><a>20.190</a> καρπαλίμως; τότε δ' οὔ τι μετατροπαλίζεο φεύγων.</p>
        <p><a>20.191</a> ἔνθεν δ' ἐς Λυρνησσὸν ὑπέκφυγες: αὐτὰρ ἐγὼ τὴν</p>
        <p><a>20.192</a> πέρσα μεθορμηθεὶς σὺν Ἀθήνῃ καὶ Διὶ πατρί,</p>
        <p><a>20.193</a> ληϊάδας δὲ γυναῖκας ἐλεύθερον ἦμαρ ἀπούρας</p>
        <p><a>20.194</a> ἦγον: ἀτὰρ σὲ Ζεὺς ἐρρύσατο καὶ θεοὶ ἄλλοι.</p>
        <p><a>20.195</a> ἀλλ' οὐ νῦν ἐρύεσθαι ὀΐομαι, ὡς ἐνὶ θυμῷ</p>
        <p><a>20.196</a> βάλλεαι: ἀλλά σ' ἔγωγ' ἀναχωρήσαντα κελεύω</p>
        <p><a>20.197</a> ἐς πληθὺν ἰέναι, μηδ' ἀντίος ἵστασ' ἐμεῖο,</p>
        <p><a>20.198</a> πρίν τι κακὸν παθέειν: ῥεχθὲν δέ τε νήπιος ἔγνω.</p>
        <p><a>20.199</a> τὸν δ' αὖτ' Αἰνείας ἀπαμείβετο φώνησέν τε:</p>
        <p><a>20.200</a> Πηλεΐδη μὴ δὴ ἐπέεσσί με νηπύτιον ὣς</p>
        <p><a>20.201</a> ἔλπεο δειδίξεσθαι, ἐπεὶ σάφα οἶδα καὶ αὐτὸς</p>
        <p><a>20.202</a> ἠμὲν κερτομίας ἠδ' αἴσυλα μυθήσασθαι.</p>
        <p><a>20.203</a> ἴδμεν δ' ἀλλήλων γενεήν, ἴδμεν δὲ τοκῆας</p>
        <p><a>20.204</a> πρόκλυτ' ἀκούοντες ἔπεα θνητῶν ἀνθρώπων:</p>
        <p><a>20.205</a> ὄψει δ' οὔτ' ἄρ πω σὺ ἐμοὺς ἴδες οὔτ' ἄρ' ἐγὼ σούς.</p>
        <p><a>20.206</a> φασὶ σὲ μὲν Πηλῆος ἀμύμονος ἔκγονον εἶναι,</p>
        <p><a>20.207</a> μητρὸς δ' ἐκ Θέτιδος καλλιπλοκάμου ἁλοσύδνης:</p>
        <p><a>20.208</a> αὐτὰρ ἐγὼν υἱὸς μεγαλήτορος Ἀγχίσαο</p>
        <p><a>20.209</a> εὔχομαι ἐκγεγάμεν, μήτηρ δέ μοί ἐστ' Ἀφροδίτη:</p>
        <p><a>20.210</a> τῶν δὴ νῦν ἕτεροί γε φίλον παῖδα κλαύσονται</p>
        <p><a>20.211</a> σήμερον: οὐ γάρ φημ' ἐπέεσσί γε νηπυτίοισιν</p>
        <p><a>20.212</a> ὧδε διακρινθέντε μάχης ἐξαπονέεσθαι.</p>
        <p><a>20.213</a> εἰ δ' ἐθέλεις καὶ ταῦτα δαήμεναι, ὄφρ' ἐῢ εἰδῇς</p>
        <p><a>20.214</a> ἡμετέρην γενεήν, πολλοὶ δέ μιν ἄνδρες ἴσασι:</p>
        <p><a>20.215</a> Δάρδανον αὖ πρῶτον τέκετο νεφεληγερέτα Ζεύς,</p>
        <p><a>20.216</a> κτίσσε δὲ Δαρδανίην, ἐπεὶ οὔ πω Ἴλιος ἱρὴ</p>
        <p><a>20.217</a> ἐν πεδίῳ πεπόλιστο πόλις μερόπων ἀνθρώπων,</p>
        <p><a>20.218</a> ἀλλ' ἔθ' ὑπωρείας ᾤκεον πολυπίδακος Ἴδης.</p>
        <p><a>20.219</a> Δάρδανος αὖ τέκεθ' υἱὸν Ἐριχθόνιον βασιλῆα,</p>
        <p><a>20.220</a> ὃς δὴ ἀφνειότατος γένετο θνητῶν ἀνθρώπων:</p>
        <p><a>20.221</a> τοῦ τρισχίλιαι ἵπποι ἕλος κάτα βουκολέοντο</p>
        <p><a>20.222</a> θήλειαι, πώλοισιν ἀγαλλόμεναι ἀταλῇσι.</p>
        <p><a>20.223</a> τάων καὶ Βορέης ἠράσσατο βοσκομενάων,</p>
        <p><a>20.224</a> ἵππῳ δ' εἰσάμενος παρελέξατο κυανοχαίτῃ:</p>
        <p><a>20.225</a> αἳ δ' ὑποκυσάμεναι ἔτεκον δυοκαίδεκα πώλους.</p>
        <p><a>20.226</a> αἳ δ' ὅτε μὲν σκιρτῷεν ἐπὶ ζείδωρον ἄρουραν,</p>
        <p><a>20.227</a> ἄκρον ἐπ' ἀνθερίκων καρπὸν θέον οὐδὲ κατέκλων:</p>
        <p><a>20.228</a> ἀλλ' ὅτε δὴ σκιρτῷεν ἐπ' εὐρέα νῶτα θαλάσσης,</p>
        <p><a>20.229</a> ἄκρον ἐπὶ ῥηγμῖνος ἁλὸς πολιοῖο θέεσκον.</p>
        <p><a>20.230</a> Τρῶα δ' Ἐριχθόνιος τέκετο Τρώεσσιν ἄνακτα:</p>
        <p><a>20.231</a> Τρωὸς δ' αὖ τρεῖς παῖδες ἀμύμονες ἐξεγένοντο</p>
        <p><a>20.232</a> Ἶλός τ' Ἀσσάρακός τε καὶ ἀντίθεος Γανυμήδης,</p>
        <p><a>20.233</a> ὃς δὴ κάλλιστος γένετο θνητῶν ἀνθρώπων:</p>
        <p><a>20.234</a> τὸν καὶ ἀνηρείψαντο θεοὶ Διὶ οἰνοχοεύειν</p>
        <p><a>20.235</a> κάλλεος εἵνεκα οἷο ἵν' ἀθανάτοισι μετείη.</p>
        <p><a>20.236</a> Ἶλος δ' αὖ τέκεθ' υἱὸν ἀμύμονα Λαομέδοντα:</p>
        <p><a>20.237</a> Λαομέδων δ' ἄρα Τιθωνὸν τέκετο Πρίαμόν τε</p>
        <p><a>20.238</a> Λάμπόν τε Κλυτίον θ' Ἱκετάονά τ' ὄζον Ἄρηος:</p>
        <p><a>20.239</a> Ἀσσάρακος δὲ Κάπυν, ὃ δ' ἄρ' Ἀγχίσην τέκε παῖδα:</p>
        <p><a>20.240</a> αὐτὰρ ἔμ' Ἀγχίσης, Πρίαμος δ' ἔτεχ' Ἕκτορα δῖον.</p>
        <p><a>20.241</a> ταύτης τοι γενεῆς τε καὶ αἵματος εὔχομαι εἶναι.</p>
        <p><a>20.242</a> Ζεὺς δ' ἀρετὴν ἄνδρεσσιν ὀφέλλει τε μινύθει τε</p>
        <p><a>20.243</a> ὅππως κεν ἐθέλῃσιν: ὃ γὰρ κάρτιστος ἁπάντων.</p>
        <p><a>20.244</a> ἀλλ' ἄγε μηκέτι ταῦτα λεγώμεθα νηπύτιοι ὣς</p>
        <p><a>20.245</a> ἑσταότ' ἐν μέσσῃ ὑσμίνῃ δηϊοτῆτος.</p>
        <p><a>20.246</a> ἔστι γὰρ ἀμφοτέροισιν ὀνείδεα μυθήσασθαι</p>
        <p><a>20.247</a> πολλὰ μάλ', οὐδ' ἂν νηῦς ἑκατόζυγος ἄχθος ἄροιτο.</p>
        <p><a>20.248</a> στρεπτὴ δὲ γλῶσσ' ἐστὶ βροτῶν, πολέες δ' ἔνι μῦθοι</p>
        <p><a>20.249</a> παντοῖοι, ἐπέων δὲ πολὺς νομὸς ἔνθα καὶ ἔνθα.</p>
        <p><a>20.250</a> ὁπποῖόν κ' εἴπῃσθα ἔπος, τοῖόν κ' ἐπακούσαις.</p>
        <p><a>20.251</a> ἀλλὰ τί ἢ ἔριδας καὶ νείκεα νῶϊν ἀνάγκη</p>
        <p><a>20.252</a> νεικεῖν ἀλλήλοισιν ἐναντίον ὥς τε γυναῖκας,</p>
        <p><a>20.253</a> αἵ τε χολωσάμεναι ἔριδος πέρι θυμοβόροιο</p>
        <p><a>20.254</a> νεικεῦσ' ἀλλήλῃσι μέσην ἐς ἄγυιαν ἰοῦσαι</p>
        <p><a>20.255</a> πόλλ' ἐτεά τε καὶ οὐκί: χόλος δέ τε καὶ τὰ κελεύει.</p>
        <p><a>20.256</a> ἀλκῆς δ' οὔ μ' ἐπέεσσιν ἀποτρέψεις μεμαῶτα</p>
        <p><a>20.257</a> πρὶν χαλκῷ μαχέσασθαι ἐναντίον: ἀλλ' ἄγε θᾶσσον</p>
        <p><a>20.258</a> γευσόμεθ' ἀλλήλων χαλκήρεσιν ἐγχείῃσιν.</p>
        <p><a>20.259</a> ἦ ῥα καὶ ἐν δεινῷ σάκει ἤλασεν ὄβριμον ἔγχος</p>
        <p><a>20.260</a> σμερδαλέῳ: μέγα δ' ἀμφὶ σάκος μύκε δουρὸς ἀκωκῇ.</p>
        <p><a>20.261</a> Πηλεΐδης δὲ σάκος μὲν ἀπὸ ἕο χειρὶ παχείῃ</p>
        <p><a>20.262</a> ἔσχετο ταρβήσας: φάτο γὰρ δολιχόσκιον ἔγχος</p>
        <p><a>20.263</a> ῥέα διελεύσεσθαι μεγαλήτορος Αἰνείαο</p>
        <p><a>20.264</a> νήπιος, οὐδ' ἐνόησε κατὰ φρένα καὶ κατὰ θυμὸν</p>
        <p><a>20.265</a> ὡς οὐ ῥηΐδι' ἐστὶ θεῶν ἐρικυδέα δῶρα</p>
        <p><a>20.266</a> ἀνδράσι γε θνητοῖσι δαμήμεναι οὐδ' ὑποείκειν.</p>
        <p><a>20.267</a> οὐδὲ τότ' Αἰνείαο δαΐφρονος ὄβριμον ἔγχος</p>
        <p><a>20.268</a> ῥῆξε σάκος: χρυσὸς γὰρ ἐρύκακε, δῶρα θεοῖο:</p>
        <p><a>20.269</a> ἀλλὰ δύω μὲν ἔλασσε διὰ πτύχας, αἳ δ' ἄρ' ἔτι τρεῖς</p>
        <p><a>20.270</a> ἦσαν, ἐπεὶ πέντε πτύχας ἤλασε κυλλοποδίων,</p>
        <p><a>20.271</a> τὰς δύο χαλκείας, δύο δ' ἔνδοθι κασσιτέροιο,</p>
        <p><a>20.272</a> τὴν δὲ μίαν χρυσῆν, τῇ ῥ' ἔσχετο μείλινον ἔγχος.</p>
        <p><a>20.273</a> δεύτερος αὖτ' Ἀχιλεὺς προΐει δολιχόσκιον ἔγχος,</p>
        <p><a>20.274</a> καὶ βάλεν Αἰνείαο κατ' ἀσπίδα πάντοσ' ἐΐσην</p>
        <p><a>20.275</a> ἄντυγ' ὕπο πρώτην, ᾗ λεπτότατος θέε χαλκός,</p>
        <p><a>20.276</a> λεπτοτάτη δ' ἐπέην ῥινὸς βοός: ἣ δὲ διὰ πρὸ</p>
        <p><a>20.277</a> Πηλιὰς ἤϊξεν μελίη, λάκε δ' ἀσπὶς ὑπ' αὐτῆς.</p>
        <p><a>20.278</a> Αἰνείας δ' ἐάλη καὶ ἀπὸ ἕθεν ἀσπίδ' ἀνέσχε</p>
        <p><a>20.279</a> δείσας: ἐγχείη δ' ἄρ' ὑπὲρ νώτου ἐνὶ γαίῃ</p>
        <p><a>20.280</a> ἔστη ἱεμένη, διὰ δ' ἀμφοτέρους ἕλε κύκλους</p>
        <p><a>20.281</a> ἀσπίδος ἀμφιβρότης: ὃ δ' ἀλευάμενος δόρυ μακρὸν</p>
        <p><a>20.282</a> ἔστη, κὰδ δ' ἄχος οἱ χύτο μυρίον ὀφθαλμοῖσι,</p>
        <p><a>20.283</a> ταρβήσας ὅ οἱ ἄγχι πάγη βέλος. αὐτὰρ Ἀχιλλεὺς</p>
        <p><a>20.284</a> ἐμμεμαὼς ἐπόρουσεν ἐρυσσάμενος ξίφος ὀξὺ</p>
        <p><a>20.285</a> σμερδαλέα ἰάχων: ὃ δὲ χερμάδιον λάβε χειρὶ</p>
        <p><a>20.286</a> Αἰνείας, μέγα ἔργον, ὃ οὐ δύο γ' ἄνδρε φέροιεν,</p>
        <p><a>20.287</a> οἷοι νῦν βροτοί εἰσ': ὃ δέ μιν ῥέα πάλλε καὶ οἶος.</p>
        <p><a>20.288</a> ἔνθά κεν Αἰνείας μὲν ἐπεσσύμενον βάλε πέτρῳ</p>
        <p><a>20.289</a> ἢ κόρυθ' ἠὲ σάκος, τό οἱ ἤρκεσε λυγρὸν ὄλεθρον,</p>
        <p><a>20.290</a> τὸν δέ κε Πηλεΐδης σχεδὸν ἄορι θυμὸν ἀπηύρα,</p>
        <p><a>20.291</a> εἰ μὴ ἄρ' ὀξὺ νόησε Ποσειδάων ἐνοσίχθων:</p>
        <p><a>20.292</a> αὐτίκα δ' ἀθανάτοισι θεοῖς μετὰ μῦθον ἔειπεν:</p>
        <p><a>20.293</a> ὢ πόποι ἦ μοι ἄχος μεγαλήτορος Αἰνείαο,</p>
        <p><a>20.294</a> ὃς τάχα Πηλεΐωνι δαμεὶς Ἄϊδος δὲ κάτεισι</p>
        <p><a>20.295</a> πειθόμενος μύθοισιν Ἀπόλλωνος ἑκάτοιο</p>
        <p><a>20.296</a> νήπιος, οὐδέ τί οἱ χραισμήσει λυγρὸν ὄλεθρον.</p>
        <p><a>20.297</a> ἀλλὰ τί ἢ νῦν οὗτος ἀναίτιος ἄλγεα πάσχει</p>
        <p><a>20.298</a> μὰψ ἕνεκ' ἀλλοτρίων ἀχέων, κεχαρισμένα δ' αἰεὶ</p>
        <p><a>20.299</a> δῶρα θεοῖσι δίδωσι τοὶ οὐρανὸν εὐρὺν ἔχουσιν;</p>
        <p><a>20.300</a> ἀλλ' ἄγεθ' ἡμεῖς πέρ μιν ὑπὲκ θανάτου ἀγάγωμεν,</p>
        <p><a>20.301</a> μή πως καὶ Κρονίδης κεχολώσεται, αἴ κεν Ἀχιλλεὺς</p>
        <p><a>20.302</a> τόνδε κατακτείνῃ: μόριμον δέ οἵ ἐστ' ἀλέασθαι,</p>
        <p><a>20.303</a> ὄφρα μὴ ἄσπερμος γενεὴ καὶ ἄφαντος ὄληται</p>
        <p><a>20.304</a> Δαρδάνου, ὃν Κρονίδης περὶ πάντων φίλατο παίδων</p>
        <p><a>20.305</a> οἳ ἕθεν ἐξεγένοντο γυναικῶν τε θνητάων.</p>
        <p><a>20.306</a> ἤδη γὰρ Πριάμου γενεὴν ἔχθηρε Κρονίων:</p>
        <p><a>20.307</a> νῦν δὲ δὴ Αἰνείαο βίη Τρώεσσιν ἀνάξει</p>
        <p><a>20.308</a> καὶ παίδων παῖδες, τοί κεν μετόπισθε γένωνται.</p>
        <p><a>20.309</a> τὸν δ' ἠμείβετ' ἔπειτα βοῶπις πότνια Ἥρη:</p>
        <p><a>20.310</a> ἐννοσίγαι', αὐτὸς σὺ μετὰ φρεσὶ σῇσι νόησον</p>
        <p><a>20.311</a> Αἰνείαν ἤ κέν μιν ἐρύσσεαι ἦ κεν ἐάσῃς</p>
        <p><a>20.312</a> Πηλεΐδῃ Ἀχιλῆϊ δαμήμεναι, ἐσθλὸν ἐόντα.</p>
        <p><a>20.313</a> ἤτοι μὲν γὰρ νῶϊ πολέας ὠμόσσαμεν ὅρκους</p>
        <p><a>20.314</a> πᾶσι μετ' ἀθανάτοισιν ἐγὼ καὶ Παλλὰς Ἀθήνη</p>
        <p><a>20.315</a> μή ποτ' ἐπὶ Τρώεσσιν ἀλεξήσειν κακὸν ἦμαρ,</p>
        <p><a>20.316</a> μηδ' ὁπότ' ἂν Τροίη μαλερῷ πυρὶ πᾶσα δάηται</p>
        <p><a>20.317</a> καιομένη, καίωσι δ' ἀρήϊοι υἷες Ἀχαιῶν.</p>
        <p><a>20.318</a> αὐτὰρ ἐπεὶ τό γ' ἄκουσε Ποσειδάων ἐνοσίχθων,</p>
        <p><a>20.319</a> βῆ ῥ' ἴμεν ἄν τε μάχην καὶ ἀνὰ κλόνον ἐγχειάων,</p>
        <p><a>20.320</a> ἷξε δ' ὅθ' Αἰνείας ἠδ' ὃ κλυτὸς ἦεν Ἀχιλλεύς.</p>
        <p><a>20.321</a> αὐτίκα τῷ μὲν ἔπειτα κατ' ὀφθαλμῶν χέεν ἀχλὺν</p>
        <p><a>20.322</a> Πηλεΐδῃ Ἀχιλῆϊ: ὃ δὲ μελίην εὔχαλκον</p>
        <p><a>20.323</a> ἀσπίδος ἐξέρυσεν μεγαλήτορος Αἰνείαο:</p>
        <p><a>20.324</a> καὶ τὴν μὲν προπάροιθε ποδῶν Ἀχιλῆος ἔθηκεν,</p>
        <p><a>20.325</a> Αἰνείαν δ' ἔσσευεν ἀπὸ χθονὸς ὑψόσ' ἀείρας.</p>
        <p><a>20.326</a> πολλὰς δὲ στίχας ἡρώων, πολλὰς δὲ καὶ ἵππων</p>
        <p><a>20.327</a> Αἰνείας ὑπερᾶλτο θεοῦ ἀπὸ χειρὸς ὀρούσας,</p>
        <p><a>20.328</a> ἷξε δ' ἐπ' ἐσχατιὴν πολυάϊκος πολέμοιο,</p>
        <p><a>20.329</a> ἔνθά τε Καύκωνες πόλεμον μέτα θωρήσσοντο.</p>
        <p><a>20.330</a> τῷ δὲ μάλ' ἐγγύθεν ἦλθε Ποσειδάων ἐνοσίχθων,</p>
        <p><a>20.331</a> καί μιν φωνήσας ἔπεα πτερόεντα προσηύδα:</p>
        <p><a>20.332</a> Αἰνεία, τίς σ' ὧδε θεῶν ἀτέοντα κελεύει</p>
        <p><a>20.333</a> ἀντία Πηλεΐωνος ὑπερθύμοιο μάχεσθαι,</p>
        <p><a>20.334</a> ὃς σεῦ ἅμα κρείσσων καὶ φίλτερος ἀθανάτοισιν;</p>
        <p><a>20.335</a> ἀλλ' ἀναχωρῆσαι ὅτε κεν συμβλήσεαι αὐτῷ,</p>
        <p><a>20.336</a> μὴ καὶ ὑπὲρ μοῖραν δόμον Ἄϊδος εἰσαφίκηαι.</p>
        <p><a>20.337</a> αὐτὰρ ἐπεί κ' Ἀχιλεὺς θάνατον καὶ πότμον ἐπίσπῃ,</p>
        <p><a>20.338</a> θαρσήσας δὴ ἔπειτα μετὰ πρώτοισι μάχεσθαι:</p>
        <p><a>20.339</a> οὐ μὲν γάρ τίς σ' ἄλλος Ἀχαιῶν ἐξεναρίξει.</p>
        <p><a>20.340</a> ὣς εἰπὼν λίπεν αὐτόθ', ἐπεὶ διεπέφραδε πάντα.</p>
        <p><a>20.341</a> αἶψα δ' ἔπειτ' Ἀχιλῆος ἀπ' ὀφθαλμῶν σκέδασ' ἀχλὺν</p>
        <p><a>20.342</a> θεσπεσίην: ὃ δ' ἔπειτα μέγ' ἔξιδεν ὀφθαλμοῖσιν,</p>
        <p><a>20.343</a> ὀχθήσας δ' ἄρα εἶπε πρὸς ὃν μεγαλήτορα θυμόν:</p>
        <p><a>20.344</a> ὢ πόποι ἦ μέγα θαῦμα τόδ' ὀφθαλμοῖσιν ὁρῶμαι:</p>
        <p><a>20.345</a> ἔγχος μὲν τόδε κεῖται ἐπὶ χθονός, οὐδέ τι φῶτα</p>
        <p><a>20.346</a> λεύσσω, τῷ ἐφέηκα κατακτάμεναι μενεαίνων.</p>
        <p><a>20.347</a> ἦ ῥα καὶ Αἰνείας φίλος ἀθανάτοισι θεοῖσιν</p>
        <p><a>20.348</a> ἦεν: ἀτάρ μιν ἔφην μὰψ αὔτως εὐχετάασθαι.</p>
        <p><a>20.349</a> ἐρρέτω: οὔ οἱ θυμὸς ἐμεῦ ἔτι πειρηθῆναι</p>
        <p><a>20.350</a> ἔσσεται, ὃς καὶ νῦν φύγεν ἄσμενος ἐκ θανάτοιο.</p>
        <p><a>20.351</a> ἀλλ' ἄγε δὴ Δαναοῖσι φιλοπτολέμοισι κελεύσας</p>
        <p><a>20.352</a> τῶν ἄλλων Τρώων πειρήσομαι ἀντίος ἐλθών.</p>
        <p><a>20.353</a> ἦ, καὶ ἐπὶ στίχας ἆλτο, κέλευε δὲ φωτὶ ἑκάστῳ:</p>
        <p><a>20.354</a> μηκέτι νῦν Τρώων ἑκὰς ἕστατε δῖοι Ἀχαιοί,</p>
        <p><a>20.355</a> ἀλλ' ἄγ' ἀνὴρ ἄντ' ἀνδρὸς ἴτω, μεμάτω δὲ μάχεσθαι.</p>
        <p><a>20.356</a> ἀργαλέον δέ μοί ἐστι καὶ ἰφθίμῳ περ ἐόντι</p>
        <p><a>20.357</a> τοσσούσδ' ἀνθρώπους ἐφέπειν καὶ πᾶσι μάχεσθαι:</p>
        <p><a>20.358</a> οὐδέ κ' Ἄρης, ὅς περ θεὸς ἄμβροτος, οὐδέ κ' Ἀθήνη</p>
        <p><a>20.359</a> τοσσῆσδ' ὑσμίνης ἐφέποι στόμα καὶ πονέοιτο:</p>
        <p><a>20.360</a> ἀλλ' ὅσσον μὲν ἐγὼ δύναμαι χερσίν τε ποσίν τε</p>
        <p><a>20.361</a> καὶ σθένει, οὔ μ' ἔτι φημὶ μεθησέμεν οὐδ' ἠβαιόν,</p>
        <p><a>20.362</a> ἀλλὰ μάλα στιχὸς εἶμι διαμπερές, οὐδέ τιν' οἴω</p>
        <p><a>20.363</a> Τρώων χαιρήσειν, ὅς τις σχεδὸν ἔγχεος ἔλθῃ.</p>
        <p><a>20.364</a> ὣς φάτ' ἐποτρύνων: Τρώεσσι δὲ φαίδιμος Ἕκτωρ</p>
        <p><a>20.365</a> κέκλεθ' ὁμοκλήσας, φάτο δ' ἴμεναι ἄντ' Ἀχιλῆος:</p>
        <p><a>20.366</a> Τρῶες ὑπέρθυμοι μὴ δείδιτε Πηλεΐωνα.</p>
        <p><a>20.367</a> καί κεν ἐγὼ ἐπέεσσι καὶ ἀθανάτοισι μαχοίμην,</p>
        <p><a>20.368</a> ἔγχεϊ δ' ἀργαλέον, ἐπεὶ ἦ πολὺ φέρτεροί εἰσιν.</p>
        <p><a>20.369</a> οὐδ' Ἀχιλεὺς πάντεσσι τέλος μύθοις ἐπιθήσει,</p>
        <p><a>20.370</a> ἀλλὰ τὸ μὲν τελέει, τὸ δὲ καὶ μεσσηγὺ κολούει.</p>
        <p><a>20.371</a> τοῦ δ' ἐγὼ ἀντίος εἶμι καὶ εἰ πυρὶ χεῖρας ἔοικεν,</p>
        <p><a>20.372</a> εἰ πυρὶ χεῖρας ἔοικε, μένος δ' αἴθωνι σιδήρῳ.</p>
        <p><a>20.373</a> ὣς φάτ' ἐποτρύνων, οἳ δ' ἀντίοι ἔγχε' ἄειραν</p>
        <p><a>20.374</a> Τρῶες: τῶν δ' ἄμυδις μίχθη μένος, ὦρτο δ' ἀϋτή.</p>
        <p><a>20.375</a> καὶ τότ' ἄρ' Ἕκτορα εἶπε παραστὰς Φοῖβος Ἀπόλλων:</p>
        <p><a>20.376</a> Ἕκτορ μηκέτι πάμπαν Ἀχιλλῆϊ προμάχιζε,</p>
        <p><a>20.377</a> ἀλλὰ κατὰ πληθύν τε καὶ ἐκ φλοίσβοιο δέδεξο,</p>
        <p><a>20.378</a> μή πώς σ' ἠὲ βάλῃ ἠὲ σχεδὸν ἄορι τύψῃ.</p>
        <p><a>20.379</a> ὣς ἔφαθ', Ἕκτωρ δ' αὖτις ἐδύσετο οὐλαμὸν ἀνδρῶν</p>
        <p><a>20.380</a> ταρβήσας, ὅτ' ἄκουσε θεοῦ ὄπα φωνήσαντος.</p>
        <p><a>20.381</a> ἐν δ' Ἀχιλεὺς Τρώεσσι θόρε φρεσὶν εἱμένος ἀλκὴν</p>
        <p><a>20.382</a> σμερδαλέα ἰάχων, πρῶτον δ' ἕλεν Ἰφιτίωνα</p>
        <p><a>20.383</a> ἐσθλὸν Ὀτρυντεΐδην πολέων ἡγήτορα λαῶν,</p>
        <p><a>20.384</a> ὃν νύμφη τέκε νηῒς Ὀτρυντῆϊ πτολιπόρθῳ</p>
        <p><a>20.385</a> Τμώλῳ ὕπο νιφόεντι Ὕδης ἐν πίονι δήμῳ:</p>
        <p><a>20.386</a> τὸν δ' ἰθὺς μεμαῶτα βάλ' ἔγχεϊ δῖος Ἀχιλλεὺς</p>
        <p><a>20.387</a> μέσσην κὰκ κεφαλήν: ἣ δ' ἄνδιχα πᾶσα κεάσθη,</p>
        <p><a>20.388</a> δούπησεν δὲ πεσών, ὃ δ' ἐπεύξατο δῖος Ἀχιλλεύς:</p>
        <p><a>20.389</a> κεῖσαι Ὀτρυντεΐδη πάντων ἐκπαγλότατ' ἀνδρῶν:</p>
        <p><a>20.390</a> ἐνθάδε τοι θάνατος, γενεὴ δέ τοί ἐστ' ἐπὶ λίμνῃ</p>
        <p><a>20.391</a> Γυγαίῃ, ὅθι τοι τέμενος πατρώϊόν ἐστιν</p>
        <p><a>20.392</a> Ὕλλῳ ἐπ' ἰχθυόεντι καὶ Ἕρμῳ δινήεντι.</p>
        <p><a>20.393</a> ὣς ἔφατ' εὐχόμενος, τὸν δὲ σκότος ὄσσε κάλυψε.</p>
        <p><a>20.394</a> τὸν μὲν Ἀχαιῶν ἵπποι ἐπισσώτροις δατέοντο</p>
        <p><a>20.395</a> πρώτῃ ἐν ὑσμίνῃ: ὃ δ' ἐπ' αὐτῷ Δημολέοντα</p>
        <p><a>20.396</a> ἐσθλὸν ἀλεξητῆρα μάχης Ἀντήνορος υἱὸν</p>
        <p><a>20.397</a> νύξε κατὰ κρόταφον, κυνέης διὰ χαλκοπαρῄου.</p>
        <p><a>20.398</a> οὐδ' ἄρα χαλκείη κόρυς ἔσχεθεν, ἀλλὰ δι' αὐτῆς</p>
        <p><a>20.399</a> αἰχμὴ ἱεμένη ῥῆξ' ὀστέον, ἐγκέφαλος δὲ</p>
        <p><a>20.400</a> ἔνδον ἅπας πεπάλακτο: δάμασσε δέ μιν μεμαῶτα.</p>
        <p><a>20.401</a> Ἱπποδάμαντα δ' ἔπειτα καθ' ἵππων ἀΐξαντα</p>
        <p><a>20.402</a> πρόσθεν ἕθεν φεύγοντα μετάφρενον οὔτασε δουρί.</p>
        <p><a>20.403</a> αὐτὰρ ὃ θυμὸν ἄϊσθε καὶ ἤρυγεν, ὡς ὅτε ταῦρος</p>
        <p><a>20.404</a> ἤρυγεν ἑλκόμενος Ἑλικώνιον ἀμφὶ ἄνακτα</p>
        <p><a>20.405</a> κούρων ἑλκόντων: γάνυται δέ τε τοῖς ἐνοσίχθων:</p>
        <p><a>20.406</a> ὣς ἄρα τόν γ' ἐρυγόντα λίπ' ὀστέα θυμὸς ἀγήνωρ:</p>
        <p><a>20.407</a> αὐτὰρ ὃ βῆ σὺν δουρὶ μετ' ἀντίθεον Πολύδωρον</p>
        <p><a>20.408</a> Πριαμίδην. τὸν δ' οὔ τι πατὴρ εἴασκε μάχεσθαι,</p>
        <p><a>20.409</a> οὕνεκά οἱ μετὰ παισὶ νεώτατος ἔσκε γόνοιο,</p>
        <p><a>20.410</a> καί οἱ φίλτατος ἔσκε, πόδεσσι δὲ πάντας ἐνίκα</p>
        <p><a>20.411</a> δὴ τότε νηπιέῃσι ποδῶν ἀρετὴν ἀναφαίνων</p>
        <p><a>20.412</a> θῦνε διὰ προμάχων, εἷος φίλον ὤλεσε θυμόν.</p>
        <p><a>20.413</a> τὸν βάλε μέσσον ἄκοντι ποδάρκης δῖος Ἀχιλλεὺς</p>
        <p><a>20.414</a> νῶτα παραΐσσοντος, ὅθι ζωστῆρος ὀχῆες</p>
        <p><a>20.415</a> χρύσειοι σύνεχον καὶ διπλόος ἤντετο θώρηξ:</p>
        <p><a>20.416</a> ἀντικρὺ δὲ διέσχε παρ' ὀμφαλὸν ἔγχεος αἰχμή,</p>
        <p><a>20.417</a> γνὺξ δ' ἔριπ' οἰμώξας, νεφέλη δέ μιν ἀμφεκάλυψε</p>
        <p><a>20.418</a> κυανέη, προτὶ οἷ δ' ἔλαβ' ἔντερα χερσὶ λιασθείς.</p>
        <p><a>20.419</a> Ἕκτωρ δ' ὡς ἐνόησε κασίγνητον Πολύδωρον</p>
        <p><a>20.420</a> ἔντερα χερσὶν ἔχοντα λιαζόμενον ποτὶ γαίη</p>
        <p><a>20.421</a> κάρ ῥά οἱ ὀφθαλμῶν κέχυτ' ἀχλύς: οὐδ' ἄρ' ἔτ' ἔτλη</p>
        <p><a>20.422</a> δηρὸν ἑκὰς στρωφᾶσθ', ἀλλ' ἀντίος ἦλθ' Ἀχιλῆϊ</p>
        <p><a>20.423</a> ὀξὺ δόρυ κραδάων φλογὶ εἴκελος: αὐτὰρ Ἀχιλλεὺς</p>
        <p><a>20.424</a> ὡς εἶδ', ὣς ἀνεπᾶλτο, καὶ εὐχόμενος ἔπος ηὔδα:</p>
        <p><a>20.425</a> ἐγγὺς ἀνὴρ ὃς ἐμόν γε μάλιστ' ἐσεμάσσατο θυμόν,</p>
        <p><a>20.426</a> ὅς μοι ἑταῖρον ἔπεφνε τετιμένον: οὐδ' ἂν ἔτι δὴν</p>
        <p><a>20.427</a> ἀλλήλους πτώσσοιμεν ἀνὰ πτολέμοιο γεφύρας.</p>
        <p><a>20.428</a> ἦ, καὶ ὑπόδρα ἰδὼν προσεφώνεεν Ἕκτορα δῖον:</p>
        <p><a>20.429</a> ἆσσον ἴθ' ὥς κεν θᾶσσον ὀλέθρου πείραθ' ἵκηαι.</p>
        <p><a>20.430</a> τὸν δ' οὐ ταρβήσας προσέφη κορυθαίολος Ἕκτωρ:</p>
        <p><a>20.431</a> Πηλεΐδη μὴ δὴ ἐπέεσσί με νηπύτιον ὣς</p>
        <p><a>20.432</a> ἔλπεο δειδίξεσθαι, ἐπεὶ σάφα οἶδα καὶ αὐτὸς</p>
        <p><a>20.433</a> ἠμὲν κερτομίας ἠδ' αἴσυλα μυθήσασθαι.</p>
        <p><a>20.434</a> οἶδα δ' ὅτι σὺ μὲν ἐσθλός, ἐγὼ δὲ σέθεν πολὺ χείρων.</p>
        <p><a>20.435</a> ἀλλ' ἤτοι μὲν ταῦτα θεῶν ἐν γούνασι κεῖται,</p>
        <p><a>20.436</a> αἴ κέ σε χειρότερός περ ἐὼν ἀπὸ θυμὸν ἕλωμαι</p>
        <p><a>20.437</a> δουρὶ βαλών, ἐπεὶ ἦ καὶ ἐμὸν βέλος ὀξὺ πάροιθεν.</p>
        <p><a>20.438</a> ἦ ῥα, καὶ ἀμπεπαλὼν προΐει δόρυ, καὶ τό γ' Ἀθήνη</p>
        <p><a>20.439</a> πνοιῇ Ἀχιλλῆος πάλιν ἔτραπε κυδαλίμοιο</p>
        <p><a>20.440</a> ἦκα μάλα ψύξασα: τὸ δ' ἂψ ἵκεθ' Ἕκτορα δῖον,</p>
        <p><a>20.441</a> αὐτοῦ δὲ προπάροιθε ποδῶν πέσεν. αὐτὰρ Ἀχιλλεὺς</p>
        <p><a>20.442</a> ἐμμεμαὼς ἐπόρουσε κατακτάμεναι μενεαίνων,</p>
        <p><a>20.443</a> σμερδαλέα ἰάχων: τὸν δ' ἐξήρπαξεν Ἀπόλλων</p>
        <p><a>20.444</a> ῥεῖα μάλ' ὥς τε θεός, ἐκάλυψε δ' ἄρ' ἠέρι πολλῇ.</p>
        <p><a>20.445</a> τρὶς μὲν ἔπειτ' ἐπόρουσε ποδάρκης δῖος Ἀχιλλεὺς</p>
        <p><a>20.446</a> ἔγχεϊ χαλκείῳ, τρὶς δ' ἠέρα τύψε βαθεῖαν.</p>
        <p><a>20.447</a> ἀλλ' ὅτε δὴ τὸ τέταρτον ἐπέσσυτο δαίμονι ἶσος,</p>
        <p><a>20.448</a> δεινὰ δ' ὁμοκλήσας ἔπεα πτερόεντα προσηύδα:</p>
        <p><a>20.449</a> ἐξ αὖ νῦν ἔφυγες θάνατον κύον: ἦ τέ τοι ἄγχι</p>
        <p><a>20.450</a> ἦλθε κακόν: νῦν αὖτέ σ' ἐρύσατο Φοῖβος Ἀπόλλων,</p>
        <p><a>20.451</a> ᾧ μέλλεις εὔχεσθαι ἰὼν ἐς δοῦπον ἀκόντων.</p>
        <p><a>20.452</a> ἦ θήν σ' ἐξανύω γε καὶ ὕστερον ἀντιβολήσας,</p>
        <p><a>20.453</a> εἴ πού τις καὶ ἔμοιγε θεῶν ἐπιτάρροθός ἐστι.</p>
        <p><a>20.454</a> νῦν αὖ τοὺς ἄλλους ἐπιείσομαι, ὅν κε κιχείω.</p>
        <p><a>20.455</a> ὣς εἰπὼν Δρύοπ' οὖτα κατ' αὐχένα μέσσον ἄκοντι:</p>
        <p><a>20.456</a> ἤριπε δὲ προπάροιθε ποδῶν: ὃ δὲ τὸν μὲν ἔασε,</p>
        <p><a>20.457</a> Δημοῦχον δὲ Φιλητορίδην ἠΰν τε μέγαν τε</p>
        <p><a>20.458</a> κὰγ γόνυ δουρὶ βαλὼν ἠρύκακε. τὸν μὲν ἔπειτα</p>
        <p><a>20.459</a> οὐτάζων ξίφεϊ μεγάλῳ ἐξαίνυτο θυμόν:</p>
        <p><a>20.460</a> αὐτὰρ ὃ Λαόγονον καὶ Δάρδανον υἷε Βίαντος</p>
        <p><a>20.461</a> ἄμφω ἐφορμηθεὶς ἐξ ἵππων ὦσε χαμᾶζε,</p>
        <p><a>20.462</a> τὸν μὲν δουρὶ βαλών, τὸν δὲ σχεδὸν ἄορι τύψας.</p>
        <p><a>20.463</a> Τρῶα δ' Ἀλαστορίδην, ὃ μὲν ἀντίος ἤλυθε γούνων,</p>
        <p><a>20.464</a> εἴ πώς εὑ πεφίδοιτο λαβὼν καὶ ζωὸν ἀφείη</p>
        <p><a>20.465</a> μηδὲ κατακτείνειεν ὁμηλικίην ἐλεήσας,</p>
        <p><a>20.466</a> νήπιος, οὐδὲ τὸ ᾔδη ὃ οὐ πείσεσθαι ἔμελλεν:</p>
        <p><a>20.467</a> οὐ γάρ τι γλυκύθυμος ἀνὴρ ἦν οὐδ' ἀγανόφρων,</p>
        <p><a>20.468</a> ἀλλὰ μάλ' ἐμμεμαώς: ὃ μὲν ἥπτετο χείρεσι γούνων</p>
        <p><a>20.469</a> ἱέμενος λίσσεσθ', ὃ δὲ φασγάνῳ οὖτα καθ' ἧπαρ:</p>
        <p><a>20.470</a> ἐκ δέ οἱ ἧπαρ ὄλισθεν, ἀτὰρ μέλαν αἷμα κατ' αὐτοῦ</p>
        <p><a>20.471</a> κόλπον ἐνέπλησεν: τὸν δὲ σκότος ὄσσε κάλυψε</p>
        <p><a>20.472</a> θυμοῦ δευόμενον: ὃ δὲ Μούλιον οὖτα παραστὰς</p>
        <p><a>20.473</a> δουρὶ κατ' οὖς: εἶθαρ δὲ δι' οὔατος ἦλθ' ἑτέροιο</p>
        <p><a>20.474</a> αἰχμὴ χαλκείη: ὃ δ' Ἀγήνορος υἱὸν Ἔχεκλον</p>
        <p><a>20.475</a> μέσσην κὰκ κεφαλὴν ξίφει ἤλασε κωπήεντι,</p>
        <p><a>20.476</a> πᾶν δ' ὑπεθερμάνθη ξίφος αἵματι: τὸν δὲ κατ' ὄσσε</p>
        <p><a>20.477</a> ἔλλαβε πορφύρεος θάνατος καὶ μοῖρα κραταιή.</p>
        <p><a>20.478</a> Δευκαλίωνα δ' ἔπειθ', ἵνα τε ξυνέχουσι τένοντες</p>
        <p><a>20.479</a> ἀγκῶνος, τῇ τόν γε φίλης διὰ χειρὸς ἔπειρεν</p>
        <p><a>20.480</a> αἰχμῇ χαλκείῃ: ὃ δέ μιν μένε χεῖρα βαρυνθεὶς</p>
        <p><a>20.481</a> πρόσθ' ὁρόων θάνατον: ὃ δὲ φασγάνῳ αὐχένα θείνας</p>
        <p><a>20.482</a> τῆλ' αὐτῇ πήληκι κάρη βάλε: μυελὸς αὖτε</p>
        <p><a>20.483</a> σφονδυλίων ἔκπαλθ', ὃ δ' ἐπὶ χθονὶ κεῖτο τανυσθείς.</p>
        <p><a>20.484</a> αὐτὰρ ὃ βῆ ῥ' ἰέναι μετ' ἀμύμονα Πείρεω υἱὸν</p>
        <p><a>20.485</a> Ῥίγμον, ὃς ἐκ Θρῄκης ἐριβώλακος εἰληλούθει:</p>
        <p><a>20.486</a> τὸν βάλε μέσσον ἄκοντι, πάγη δ' ἐν νηδύϊ χαλκός,</p>
        <p><a>20.487</a> ἤριπε δ' ἐξ ὀχέων: ὃ δ' Ἀρηΐθοον θεράποντα</p>
        <p><a>20.488</a> ἂψ ἵππους στρέψαντα μετάφρενον ὀξέϊ δουρὶ</p>
        <p><a>20.489</a> νύξ', ἀπὸ δ' ἅρματος ὦσε: κυκήθησαν δέ οἱ ἵπποι.</p>
        <p><a>20.490</a> ὡς δ' ἀναμαιμάει βαθέ' ἄγκεα θεσπιδαὲς πῦρ</p>
        <p><a>20.491</a> οὔρεος ἀζαλέοιο, βαθεῖα δὲ καίεται ὕλη,</p>
        <p><a>20.492</a> πάντῃ τε κλονέων ἄνεμος φλόγα εἰλυφάζει,</p>
        <p><a>20.493</a> ὣς ὅ γε πάντῃ θῦνε σὺν ἔγχεϊ δαίμονι ἶσος</p>
        <p><a>20.494</a> κτεινομένους ἐφέπων: ῥέε δ' αἵματι γαῖα μέλαινα.</p>
        <p><a>20.495</a> ὡς δ' ὅτε τις ζεύξῃ βόας ἄρσενας εὐρυμετώπους</p>
        <p><a>20.496</a> τριβέμεναι κρῖ λευκὸν ἐϋκτιμένῃ ἐν ἀλωῇ,</p>
        <p><a>20.497</a> ῥίμφά τε λέπτ' ἐγένοντο βοῶν ὑπὸ πόσσ' ἐριμύκων,</p>
        <p><a>20.498</a> ὣς ὑπ' Ἀχιλλῆος μεγαθύμου μώνυχες ἵπποι</p>
        <p><a>20.499</a> στεῖβον ὁμοῦ νέκυάς τε καὶ ἀσπίδας: αἵματι δ' ἄξων</p>
        <p><a>20.500</a> νέρθεν ἅπας πεπάλακτο καὶ ἄντυγες αἳ περὶ δίφρον,</p>
        <p><a>20.501</a> ἃς ἄρ' ἀφ' ἱππείων ὁπλέων ῥαθάμιγγες ἔβαλλον</p>
        <p><a>20.502</a> αἵ τ' ἀπ' ἐπισσώτρων: ὃ δὲ ἵετο κῦδος ἀρέσθαι</p>
        <p><a>20.503</a> Πηλεΐδης, λύθρῳ δὲ παλάσσετο χεῖρας ἀάπτους.</p>
    </div>
    <div class="bk">
        <h4 class="latin">Book 21</h4>
        <p><a>21.1</a> ἀλλ' ὅτε δὴ πόρον ἷξον ἐϋρρεῖος ποταμοῖο</p>
        <p><a>21.2</a> Ξάνθου δινήεντος, ὃν ἀθάνατος τέκετο Ζεύς,</p>
        <p><a>21.3</a> ἔνθα διατμήξας τοὺς μὲν πεδίον δὲ δίωκε</p>
        <p><a>21.4</a> πρὸς πόλιν, ᾗ περ Ἀχαιοὶ ἀτυζόμενοι φοβέοντο</p>
        <p><a>21.5</a> ἤματι τῷ προτέρῳ, ὅτε μαίνετο φαίδιμος Ἕκτωρ:</p>
        <p><a>21.6</a> τῇ ῥ' οἵ γε προχέοντο πεφυζότες, ἠέρα δ' Ἥρη</p>
        <p><a>21.7</a> πίτνα πρόσθε βαθεῖαν ἐρυκέμεν: ἡμίσεες δὲ</p>
        <p><a>21.8</a> ἐς ποταμὸν εἰλεῦντο βαθύρροον ἀργυροδίνην,</p>
        <p><a>21.9</a> ἐν δ' ἔπεσον μεγάλῳ πατάγῳ, βράχε δ' αἰπὰ ῥέεθρα,</p>
        <p><a>21.10</a> ὄχθαι δ' ἀμφὶ περὶ μεγάλ' ἴαχον: οἳ δ' ἀλαλητῷ</p>
        <p><a>21.11</a> ἔννεον ἔνθα καὶ ἔνθα ἑλισσόμενοι περὶ δίνας.</p>
        <p><a>21.12</a> ὡς δ' ὅθ' ὑπὸ ῥιπῆς πυρὸς ἀκρίδες ἠερέθονται</p>
        <p><a>21.13</a> φευγέμεναι ποταμὸν δέ: τὸ δὲ φλέγει ἀκάματον πῦρ</p>
        <p><a>21.14</a> ὄρμενον ἐξαίφνης, ταὶ δὲ πτώσσουσι καθ' ὕδωρ:</p>
        <p><a>21.15</a> ὣς ὑπ' Ἀχιλλῆος Ξάνθου βαθυδινήεντος</p>
        <p><a>21.16</a> πλῆτο ῥόος κελάδων ἐπιμὶξ ἵππων τε καὶ ἀνδρῶν.</p>
        <p><a>21.17</a> αὐτὰρ ὃ διογενὴς δόρυ μὲν λίπεν αὐτοῦ ἐπ' ὄχθῃ</p>
        <p><a>21.18</a> κεκλιμένον μυρίκῃσιν, ὃ δ' ἔσθορε δαίμονι ἶσος</p>
        <p><a>21.19</a> φάσγανον οἶον ἔχων, κακὰ δὲ φρεσὶ μήδετο ἔργα,</p>
        <p><a>21.20</a> τύπτε δ' ἐπιστροφάδην: τῶν δὲ στόνος ὄρνυτ' ἀεικὴς</p>
        <p><a>21.21</a> ἄορι θεινομένων, ἐρυθαίνετο δ' αἵματι ὕδωρ.</p>
        <p><a>21.22</a> ὡς δ' ὑπὸ δελφῖνος μεγακήτεος ἰχθύες ἄλλοι</p>
        <p><a>21.23</a> φεύγοντες πιμπλᾶσι μυχοὺς λιμένος εὐόρμου</p>
        <p><a>21.24</a> δειδιότες: μάλα γάρ τε κατεσθίει ὅν κε λάβῃσιν:</p>
        <p><a>21.25</a> ὣς Τρῶες ποταμοῖο κατὰ δεινοῖο ῥέεθρα</p>
        <p><a>21.26</a> πτῶσσον ὑπὸ κρημνούς. ὃ δ' ἐπεὶ κάμε χεῖρας ἐναίρων,</p>
        <p><a>21.27</a> ζωοὺς ἐκ ποταμοῖο δυώδεκα λέξατο κούρους</p>
        <p><a>21.28</a> ποινὴν Πατρόκλοιο Μενοιτιάδαο θανόντος:</p>
        <p><a>21.29</a> τοὺς ἐξῆγε θύραζε τεθηπότας ἠΰτε νεβρούς,</p>
        <p><a>21.30</a> δῆσε δ' ὀπίσσω χεῖρας ἐϋτμήτοισιν ἱμᾶσι,</p>
        <p><a>21.31</a> τοὺς αὐτοὶ φορέεσκον ἐπὶ στρεπτοῖσι χιτῶσι,</p>
        <p><a>21.32</a> δῶκε δ' ἑταίροισιν κατάγειν κοίλας ἐπὶ νῆας.</p>
        <p><a>21.33</a> αὐτὰρ ὃ ἂψ ἐπόρουσε δαϊζέμεναι μενεαίνων.</p>
        <p><a>21.34</a> ἔνθ' υἷι Πριάμοιο συνήντετο Δαρδανίδαο</p>
        <p><a>21.35</a> ἐκ ποταμοῦ φεύγοντι Λυκάονι, τόν ῥά ποτ' αὐτὸς</p>
        <p><a>21.36</a> ἦγε λαβὼν ἐκ πατρὸς ἀλωῆς οὐκ ἐθέλοντα</p>
        <p><a>21.37</a> ἐννύχιος προμολών: ὃ δ' ἐρινεὸν ὀξέϊ χαλκῷ</p>
        <p><a>21.38</a> τάμνε νέους ὄρπηκας, ἵν' ἅρματος ἄντυγες εἶεν:</p>
        <p><a>21.39</a> τῷ δ' ἄρ' ἀνώϊστον κακὸν ἤλυθε δῖος Ἀχιλλεύς.</p>
        <p><a>21.40</a> καὶ τότε μέν μιν Λῆμνον ἐϋκτιμένην ἐπέρασσε</p>
        <p><a>21.41</a> νηυσὶν ἄγων, ἀτὰρ υἱὸς Ἰήσονος ὦνον ἔδωκε:</p>
        <p><a>21.42</a> κεῖθεν δὲ ξεῖνός μιν ἐλύσατο πολλὰ δ' ἔδωκεν</p>
        <p><a>21.43</a> Ἴμβριος Ἠετίων, πέμψεν δ' ἐς δῖαν Ἀρίσβην:</p>
        <p><a>21.44</a> ἔνθεν ὑπεκπροφυγὼν πατρώϊον ἵκετο δῶμα.</p>
        <p><a>21.45</a> ἕνδεκα δ' ἤματα θυμὸν ἐτέρπετο οἷσι φίλοισιν</p>
        <p><a>21.46</a> ἐλθὼν ἐκ Λήμνοιο: δυωδεκάτῃ δέ μιν αὖτις</p>
        <p><a>21.47</a> χερσὶν Ἀχιλλῆος θεὸς ἔμβαλεν, ὅς μιν ἔμελλε</p>
        <p><a>21.48</a> πέμψειν εἰς Ἀΐδαο καὶ οὐκ ἐθέλοντα νέεσθαι.</p>
        <p><a>21.49</a> τὸν δ' ὡς οὖν ἐνόησε ποδάρκης δῖος Ἀχιλλεὺς</p>
        <p><a>21.50</a> γυμνὸν ἄτερ κόρυθός τε καὶ ἀσπίδος, οὐδ' ἔχεν ἔγχος,</p>
        <p><a>21.51</a> ἀλλὰ τὰ μέν ῥ' ἀπὸ πάντα χαμαὶ βάλε: τεῖρε γὰρ ἱδρὼς</p>
        <p><a>21.52</a> φεύγοντ' ἐκ ποταμοῦ, κάματος δ' ὑπὸ γούνατ' ἐδάμνα:</p>
        <p><a>21.53</a> ὀχθήσας δ' ἄρα εἶπε πρὸς ὃν μεγαλήτορα θυμόν:</p>
        <p><a>21.54</a> ὢ πόποι ἦ μέγα θαῦμα τόδ' ὀφθαλμοῖσιν ὁρῶμαι:</p>
        <p><a>21.55</a> ἦ μάλα δὴ Τρῶες μεγαλήτορες οὕς περ ἔπεφνον</p>
        <p><a>21.56</a> αὖτις ἀναστήσονται ὑπὸ ζόφου ἠερόεντος,</p>
        <p><a>21.57</a> οἷον δὴ καὶ ὅδ' ἦλθε φυγὼν ὕπο νηλεὲς ἦμαρ</p>
        <p><a>21.58</a> Λῆμνον ἐς ἠγαθέην πεπερημένος: οὐδέ μιν ἔσχε</p>
        <p><a>21.59</a> πόντος ἁλὸς πολιῆς, ὃ πολέας ἀέκοντας ἐρύκει.</p>
        <p><a>21.60</a> ἀλλ' ἄγε δὴ καὶ δουρὸς ἀκωκῆς ἡμετέροιο</p>
        <p><a>21.61</a> γεύσεται, ὄφρα ἴδωμαι ἐνὶ φρεσὶν ἠδὲ δαείω</p>
        <p><a>21.62</a> ἢ ἄρ' ὁμῶς καὶ κεῖθεν ἐλεύσεται, ἦ μιν ἐρύξει</p>
        <p><a>21.63</a> γῆ φυσίζοος, ἥ τε κατὰ κρατερόν περ ἐρύκει.</p>
        <p><a>21.64</a> ὣς ὅρμαινε μένων: ὃ δέ οἱ σχεδὸν ἦλθε τεθηπὼς</p>
        <p><a>21.65</a> γούνων ἅψασθαι μεμαώς, περὶ δ' ἤθελε θυμῷ</p>
        <p><a>21.66</a> ἐκφυγέειν θάνατόν τε κακὸν καὶ κῆρα μέλαιναν.</p>
        <p><a>21.67</a> ἤτοι ὃ μὲν δόρυ μακρὸν ἀνέσχετο δῖος Ἀχιλλεὺς</p>
        <p><a>21.68</a> οὐτάμεναι μεμαώς, ὃ δ' ὑπέδραμε καὶ λάβε γούνων</p>
        <p><a>21.69</a> κύψας: ἐγχείη δ' ἄρ' ὑπὲρ νώτου ἐνὶ γαίῃ</p>
        <p><a>21.70</a> ἔστη ἱεμένη χροὸς ἄμεναι ἀνδρομέοιο.</p>
        <p><a>21.71</a> αὐτὰρ ὃ τῇ ἑτέρῃ μὲν ἑλὼν ἐλλίσσετο γούνων,</p>
        <p><a>21.72</a> τῇ δ' ἑτέρῃ ἔχεν ἔγχος ἀκαχμένον οὐδὲ μεθίει:</p>
        <p><a>21.73</a> καί μιν φωνήσας ἔπεα πτερόεντα προσηύδα:</p>
        <p><a>21.74</a> γουνοῦμαι σ' Ἀχιλεῦ: σὺ δέ μ' αἴδεο καί μ' ἐλέησον:</p>
        <p><a>21.75</a> ἀντί τοί εἰμ' ἱκέταο διοτρεφὲς αἰδοίοιο:</p>
        <p><a>21.76</a> πὰρ γὰρ σοὶ πρώτῳ πασάμην Δημήτερος ἀκτὴν</p>
        <p><a>21.77</a> ἤματι τῷ ὅτε μ' εἷλες ἐϋκτιμένῃ ἐν ἀλωῇ,</p>
        <p><a>21.78</a> καί μ' ἐπέρασσας ἄνευθεν ἄγων πατρός τε φίλων τε</p>
        <p><a>21.79</a> Λῆμνον ἐς ἠγαθέην, ἑκατόμβοιον δέ τοι ἦλφον.</p>
        <p><a>21.80</a> νῦν δὲ λύμην τρὶς τόσσα πορών: ἠὼς δέ μοί ἐστιν</p>
        <p><a>21.81</a> ἥδε δυωδεκάτη, ὅτ' ἐς Ἴλιον εἰλήλουθα</p>
        <p><a>21.82</a> πολλὰ παθών: νῦν αὖ με τεῇς ἐν χερσὶν ἔθηκε</p>
        <p><a>21.83</a> μοῖρ' ὀλοή: μέλλω που ἀπεχθέσθαι Διὶ πατρί,</p>
        <p><a>21.84</a> ὅς με σοὶ αὖτις δῶκε: μινυνθάδιον δέ με μήτηρ</p>
        <p><a>21.85</a> γείνατο Λαοθόη θυγάτηρ Ἄλταο γέροντος</p>
        <p><a>21.86</a> Ἄλτεω, ὃς Λελέγεσσι φιλοπτολέμοισιν ἀνάσσει</p>
        <p><a>21.87</a> Πήδασον αἰπήεσσαν ἔχων ἐπὶ Σατνιόεντι.</p>
        <p><a>21.88</a> τοῦ δ' ἔχε θυγατέρα Πρίαμος, πολλὰς δὲ καὶ ἄλλας:</p>
        <p><a>21.89</a> τῆς δὲ δύω γενόμεσθα, σὺ δ' ἄμφω δειροτομήσεις,</p>
        <p><a>21.90</a> ἤτοι τὸν πρώτοισι μετὰ πρυλέεσσι δάμασσας</p>
        <p><a>21.91</a> ἀντίθεον Πολύδωρον, ἐπεὶ βάλες ὀξέϊ δουρί:</p>
        <p><a>21.92</a> νῦν δὲ δὴ ἐνθάδ' ἐμοὶ κακὸν ἔσσεται: οὐ γὰρ ὀΐω</p>
        <p><a>21.93</a> σὰς χεῖρας φεύξεσθαι, ἐπεί ῥ' ἐπέλασσέ γε δαίμων.</p>
        <p><a>21.94</a> ἄλλο δέ τοι ἐρέω, σὺ δ' ἐνὶ φρεσὶ βάλλεο σῇσι:</p>
        <p><a>21.95</a> μή με κτεῖν', ἐπεὶ οὐχ ὁμογάστριος Ἕκτορός εἰμι,</p>
        <p><a>21.96</a> ὅς τοι ἑταῖρον ἔπεφνεν ἐνηέα τε κρατερόν τε.</p>
        <p><a>21.97</a> ὣς ἄρα μιν Πριάμοιο προσηύδα φαίδιμος υἱὸς</p>
        <p><a>21.98</a> λισσόμενος ἐπέεσσιν, ἀμείλικτον δ' ὄπ' ἄκουσε:</p>
        <p><a>21.99</a> νήπιε μή μοι ἄποινα πιφαύσκεο μηδ' ἀγόρευε:</p>
        <p><a>21.100</a> πρὶν μὲν γὰρ Πάτροκλον ἐπισπεῖν αἴσιμον ἦμαρ</p>
        <p><a>21.101</a> τόφρά τί μοι πεφιδέσθαι ἐνὶ φρεσὶ φίλτερον ἦεν</p>
        <p><a>21.102</a> Τρώων, καὶ πολλοὺς ζωοὺς ἕλον ἠδ' ἐπέρασσα:</p>
        <p><a>21.103</a> νῦν δ' οὐκ ἔσθ' ὅς τις θάνατον φύγῃ ὅν κε θεός γε</p>
        <p><a>21.104</a> Ἰλίου προπάροιθεν ἐμῇς ἐν χερσὶ βάλῃσι</p>
        <p><a>21.105</a> καὶ πάντων Τρώων, περὶ δ' αὖ Πριάμοιό γε παίδων.</p>
        <p><a>21.106</a> ἀλλὰ φίλος θάνε καὶ σύ: τί ἦ ὀλοφύρεαι οὕτως;</p>
        <p><a>21.107</a> κάτθανε καὶ Πάτροκλος, ὅ περ σέο πολλὸν ἀμείνων.</p>
        <p><a>21.108</a> οὐχ ὁράᾳς οἷος καὶ ἐγὼ καλός τε μέγας τε;</p>
        <p><a>21.109</a> πατρὸς δ' εἴμ' ἀγαθοῖο, θεὰ δέ με γείνατο μήτηρ:</p>
        <p><a>21.110</a> ἀλλ' ἔπι τοι καὶ ἐμοὶ θάνατος καὶ μοῖρα κραταιή:</p>
        <p><a>21.111</a> ἔσσεται ἢ ἠὼς ἢ δείλη ἢ μέσον ἦμαρ</p>
        <p><a>21.112</a> ὁππότε τις καὶ ἐμεῖο Ἄρῃ ἐκ θυμὸν ἕληται</p>
        <p><a>21.113</a> ἢ ὅ γε δουρὶ βαλὼν ἢ ἀπὸ νευρῆφιν ὀϊστῷ.</p>
        <p><a>21.114</a> ὣς φάτο, τοῦ δ' αὐτοῦ λύτο γούνατα καὶ φίλον ἦτορ:</p>
        <p><a>21.115</a> ἔγχος μέν ῥ' ἀφέηκεν, ὃ δ' ἕζετο χεῖρε πετάσσας</p>
        <p><a>21.116</a> ἀμφοτέρας: Ἀχιλεὺς δὲ ἐρυσσάμενος ξίφος ὀξὺ</p>
        <p><a>21.117</a> τύψε κατὰ κληῗδα παρ' αὐχένα, πᾶν δέ οἱ εἴσω</p>
        <p><a>21.118</a> δῦ ξίφος ἄμφηκες: ὃ δ' ἄρα πρηνὴς ἐπὶ γαίῃ</p>
        <p><a>21.119</a> κεῖτο ταθείς, ἐκ δ' αἷμα μέλαν ῥέε, δεῦε δὲ γαῖαν.</p>
        <p><a>21.120</a> τὸν δ' Ἀχιλεὺς ποταμὸν δὲ λαβὼν ποδὸς ἧκε φέρεσθαι,</p>
        <p><a>21.121</a> καί οἱ ἐπευχόμενος ἔπεα πτερόεντ' ἀγόρευεν:</p>
        <p><a>21.122</a> ἐνταυθοῖ νῦν κεῖσο μετ' ἰχθύσιν, οἵ σ' ὠτειλὴν</p>
        <p><a>21.123</a> αἷμ' ἀπολιχμήσονται ἀκηδέες: οὐδέ σε μήτηρ</p>
        <p><a>21.124</a> ἐνθεμένη λεχέεσσι γοήσεται, ἀλλὰ Σκάμανδρος</p>
        <p><a>21.125</a> οἴσει δινήεις εἴσω ἁλὸς εὐρέα κόλπον:</p>
        <p><a>21.126</a> θρῴσκων τις κατὰ κῦμα μέλαιναν φρῖχ' ὑπαΐξει</p>
        <p><a>21.127</a> ἰχθύς, ὅς κε φάγῃσι Λυκάονος ἀργέτα δημόν.</p>
        <p><a>21.128</a> φθείρεσθ' εἰς ὅ κεν ἄστυ κιχείομεν Ἰλίου ἱρῆς</p>
        <p><a>21.129</a> ὑμεῖς μὲν φεύγοντες, ἐγὼ δ' ὄπιθεν κεραΐζων.</p>
        <p><a>21.130</a> οὐδ' ὑμῖν ποταμός περ ἐΰρροος ἀργυροδίνης</p>
        <p><a>21.131</a> ἀρκέσει, ᾧ δὴ δηθὰ πολέας ἱερεύετε ταύρους,</p>
        <p><a>21.132</a> ζωοὺς δ' ἐν δίνῃσι καθίετε μώνυχας ἵππους.</p>
        <p><a>21.133</a> ἀλλὰ καὶ ὧς ὀλέεσθε κακὸν μόρον, εἰς ὅ κε πάντες</p>
        <p><a>21.134</a> τίσετε Πατρόκλοιο φόνον καὶ λοιγὸν Ἀχαιῶν,</p>
        <p><a>21.135</a> οὓς ἐπὶ νηυσὶ θοῇσιν ἐπέφνετε νόσφιν ἐμεῖο.</p>
        <p><a>21.136</a> ὣς ἄρ' ἔφη, ποταμὸς δὲ χολώσατο κηρόθι μᾶλλον,</p>
        <p><a>21.137</a> ὅρμηνεν δ' ἀνὰ θυμὸν ὅπως παύσειε πόνοιο</p>
        <p><a>21.138</a> δῖον Ἀχιλλῆα, Τρώεσσι δὲ λοιγὸν ἀλάλκοι.</p>
        <p><a>21.139</a> τόφρα δὲ Πηλέος υἱὸς ἔχων δολιχόσκιον ἔγχος</p>
        <p><a>21.140</a> Ἀστεροπαίῳ ἐπᾶλτο κατακτάμεναι μενεαίνων</p>
        <p><a>21.141</a> υἱέϊ Πηλεγόνος: τὸν δ' Ἀξιὸς εὐρυρέεθρος</p>
        <p><a>21.142</a> γείνατο καὶ Περίβοια Ἀκεσσαμενοῖο θυγατρῶν</p>
        <p><a>21.143</a> πρεσβυτάτη: τῇ γάρ ῥα μίγη ποταμὸς βαθυδίνης.</p>
        <p><a>21.144</a> τῷ ῥ' Ἀχιλεὺς ἐπόρουσεν, ὃ δ' ἀντίος ἐκ ποταμοῖο</p>
        <p><a>21.145</a> ἔστη ἔχων δύο δοῦρε: μένος δέ οἱ ἐν φρεσὶ θῆκε</p>
        <p><a>21.146</a> Ξάνθος, ἐπεὶ κεχόλωτο δαϊκταμένων αἰζηῶν,</p>
        <p><a>21.147</a> τοὺς Ἀχιλεὺς ἐδάϊζε κατὰ ῥόον οὐδ' ἐλέαιρεν.</p>
        <p><a>21.148</a> οἳ δ' ὅτε δὴ σχεδὸν ἦσαν ἐπ' ἀλλήλοισιν ἰόντες,</p>
        <p><a>21.149</a> τὸν πρότερος προσέειπε ποδάρκης δῖος Ἀχιλλεύς:</p>
        <p><a>21.150</a> τίς πόθεν εἰς ἀνδρῶν ὅ μευ ἔτλης ἀντίος ἐλθεῖν;</p>
        <p><a>21.151</a> δυστήνων δέ τε παῖδες ἐμῷ μένει ἀντιόωσι.</p>
        <p><a>21.152</a> τὸν δ' αὖ Πηλεγόνος προσεφώνεε φαίδιμος υἱός:</p>
        <p><a>21.153</a> Πηλεΐδη μεγάθυμε τί ἦ γενεὴν ἐρεείνεις;</p>
        <p><a>21.154</a> εἴμ' ἐκ Παιονίης ἐριβώλου τηλόθ' ἐούσης</p>
        <p><a>21.155</a> Παίονας ἄνδρας ἄγων δολιχεγχέας: ἥδε δέ μοι νῦν</p>
        <p><a>21.156</a> ἠὼς ἑνδεκάτη ὅτε Ἴλιον εἰλήλουθα.</p>
        <p><a>21.157</a> αὐτὰρ ἐμοὶ γενεὴ ἐξ Ἀξιοῦ εὐρὺ ῥέοντος</p>
        <p><a>21.158</a> Ἀξιοῦ, ὃς κάλλιστον ὕδωρ ἐπὶ γαῖαν ἵησιν,</p>
        <p><a>21.159</a> ὃς τέκε Πηλεγόνα κλυτὸν ἔγχεϊ: τὸν δ' ἐμέ φασι</p>
        <p><a>21.160</a> γείνασθαι: νῦν αὖτε μαχώμεθα φαίδιμ' Ἀχιλλεῦ.</p>
        <p><a>21.161</a> ὣς φάτ' ἀπειλήσας, ὃ δ' ἀνέσχετο δῖος Ἀχιλλεὺς</p>
        <p><a>21.162</a> Πηλιάδα μελίην: ὃ δ' ἁμαρτῇ δούρασιν ἀμφὶς</p>
        <p><a>21.163</a> ἥρως Ἀστεροπαῖος, ἐπεὶ περιδέξιος ἦεν.</p>
        <p><a>21.164</a> καί ῥ' ἑτέρῳ μὲν δουρὶ σάκος βάλεν, οὐδὲ διὰ πρὸ</p>
        <p><a>21.165</a> ῥῆξε σάκος: χρυσὸς γὰρ ἐρύκακε δῶρα θεοῖο:</p>
        <p><a>21.166</a> τῷ δ' ἑτέρῳ μιν πῆχυν ἐπιγράβδην βάλε χειρὸς</p>
        <p><a>21.167</a> δεξιτερῆς, σύτο δ' αἷμα κελαινεφές: ἣ δ' ὑπὲρ αὐτοῦ</p>
        <p><a>21.168</a> γαίῃ ἐνεστήρικτο λιλαιομένη χροὸς ἆσαι.</p>
        <p><a>21.169</a> δεύτερος αὖτ' Ἀχιλεὺς μελίην ἰθυπτίωνα</p>
        <p><a>21.170</a> Ἀστεροπαίῳ ἐφῆκε κατακτάμεναι μενεαίνων.</p>
        <p><a>21.171</a> καὶ τοῦ μέν ῥ' ἀφάμαρτεν, ὃ δ' ὑψηλὴν βάλεν ὄχθην,</p>
        <p><a>21.172</a> μεσσοπαγὲς δ' ἄρ' ἔθηκε κατ' ὄχθης μείλινον ἔγχος.</p>
        <p><a>21.173</a> Πηλεΐδης δ' ἄορ ὀξὺ ἐρυσσάμενος παρὰ μηροῦ</p>
        <p><a>21.174</a> ἆλτ' ἐπί οἱ μεμαώς: ὃ δ' ἄρα μελίην Ἀχιλῆος</p>
        <p><a>21.175</a> οὐ δύνατ' ἐκ κρημνοῖο ἐρύσσαι χειρὶ παχείῃ.</p>
        <p><a>21.176</a> τρὶς μέν μιν πελέμιξεν ἐρύσσασθαι μενεαίνων,</p>
        <p><a>21.177</a> τρὶς δὲ μεθῆκε βίης: τὸ δὲ τέτρατον ἤθελε θυμῷ</p>
        <p><a>21.178</a> ἆξαι ἐπιγνάμψας δόρυ μείλινον Αἰακίδαο,</p>
        <p><a>21.179</a> ἀλλὰ πρὶν Ἀχιλεὺς σχεδὸν ἄορι θυμὸν ἀπηύρα.</p>
        <p><a>21.180</a> γαστέρα γάρ μιν τύψε παρ' ὀμφαλόν, ἐκ δ' ἄρα πᾶσαι</p>
        <p><a>21.181</a> χύντο χαμαὶ χολάδες: τὸν δὲ σκότος ὄσσε κάλυψεν</p>
        <p><a>21.182</a> ἀσθμαίνοντ': Ἀχιλεὺς δ' ἄρ' ἐνὶ στήθεσσιν ὀρούσας</p>
        <p><a>21.183</a> τεύχεά τ' ἐξενάριξε καὶ εὐχόμενος ἔπος ηὔδα:</p>
        <p><a>21.184</a> κεῖσ' οὕτως: χαλεπόν τοι ἐρισθενέος Κρονίωνος</p>
        <p><a>21.185</a> παισὶν ἐριζέμεναι ποταμοῖό περ ἐκγεγαῶτι.</p>
        <p><a>21.186</a> φῆσθα σὺ μὲν ποταμοῦ γένος ἔμμεναι εὐρὺ ῥέοντος,</p>
        <p><a>21.187</a> αὐτὰρ ἐγὼ γενεὴν μεγάλου Διὸς εὔχομαι εἶναι.</p>
        <p><a>21.188</a> τίκτέ μ' ἀνὴρ πολλοῖσιν ἀνάσσων Μυρμιδόνεσσι</p>
        <p><a>21.189</a> Πηλεὺς Αἰακίδης: ὃ δ' ἄρ' Αἰακὸς ἐκ Διὸς ἦεν.</p>
        <p><a>21.190</a> τὼ κρείσσων μὲν Ζεὺς ποταμῶν ἁλιμυρηέντων,</p>
        <p><a>21.191</a> κρείσσων αὖτε Διὸς γενεὴ ποταμοῖο τέτυκται.</p>
        <p><a>21.192</a> καὶ γὰρ σοὶ ποταμός γε πάρα μέγας, εἰ δύναταί τι</p>
        <p><a>21.193</a> χραισμεῖν: ἀλλ' οὐκ ἔστι Διὶ Κρονίωνι μάχεσθαι,</p>
        <p><a>21.194</a> τῷ οὐδὲ κρείων Ἀχελώϊος ἰσοφαρίζει,</p>
        <p><a>21.195</a> οὐδὲ βαθυρρείταο μέγα σθένος Ὠκεανοῖο,</p>
        <p><a>21.196</a> ἐξ οὗ περ πάντες ποταμοὶ καὶ πᾶσα θάλασσα</p>
        <p><a>21.197</a> καὶ πᾶσαι κρῆναι καὶ φρείατα μακρὰ νάουσιν:</p>
        <p><a>21.198</a> ἀλλὰ καὶ ὃς δείδοικε Διὸς μεγάλοιο κεραυνὸν</p>
        <p><a>21.199</a> δεινήν τε βροντήν, ὅτ' ἀπ' οὐρανόθεν σμαραγήσῃ.</p>
        <p><a>21.200</a> ἦ ῥα, καὶ ἐκ κρημνοῖο ἐρύσσατο χάλκεον ἔγχος,</p>
        <p><a>21.201</a> τὸν δὲ κατ' αὐτόθι λεῖπεν, ἐπεὶ φίλον ἦτορ ἀπηύρα,</p>
        <p><a>21.202</a> κείμενον ἐν ψαμάθοισι, δίαινε δέ μιν μέλαν ὕδωρ.</p>
        <p><a>21.203</a> τὸν μὲν ἄρ' ἐγχέλυές τε καὶ ἰχθύες ἀμφεπένοντο</p>
        <p><a>21.204</a> δημὸν ἐρεπτόμενοι ἐπινεφρίδιον κείροντες:</p>
        <p><a>21.205</a> αὐτὰρ ὃ βῆ ῥ' ἰέναι μετὰ Παίονας ἱπποκορυστάς,</p>
        <p><a>21.206</a> οἵ ῥ' ἔτι πὰρ ποταμὸν πεφοβήατο δινήεντα,</p>
        <p><a>21.207</a> ὡς εἶδον τὸν ἄριστον ἐνὶ κρατερῇ ὑσμίνῃ</p>
        <p><a>21.208</a> χέρσ' ὕπο Πηλεΐδαο καὶ ἄορι ἶφι δαμέντα.</p>
        <p><a>21.209</a> ἔνθ' ἕλε Θερσίλοχόν τε Μύδωνά τε Ἀστύπυλόν τε</p>
        <p><a>21.210</a> Μνῆσόν τε Θρασίον τε καὶ Αἴνιον ἠδ' Ὀφελέστην:</p>
        <p><a>21.211</a> καί νύ κ' ἔτι πλέονας κτάνε Παίονας ὠκὺς Ἀχιλλεύς,</p>
        <p><a>21.212</a> εἰ μὴ χωσάμενος προσέφη ποταμὸς βαθυδίνης</p>
        <p><a>21.213</a> ἀνέρι εἰσάμενος, βαθέης δ' ἐκ φθέγξατο δίνης:</p>
        <p><a>21.214</a> ὦ Ἀχιλεῦ, περὶ μὲν κρατέεις, περὶ δ' αἴσυλα ῥέζεις</p>
        <p><a>21.215</a> ἀνδρῶν: αἰεὶ γάρ τοι ἀμύνουσιν θεοὶ αὐτοί.</p>
        <p><a>21.216</a> εἴ τοι Τρῶας ἔδωκε Κρόνου παῖς πάντας ὀλέσσαι,</p>
        <p><a>21.217</a> ἐξ ἐμέθεν γ' ἐλάσας πεδίον κάτα μέρμερα ῥέζε:</p>
        <p><a>21.218</a> πλήθει γὰρ δή μοι νεκύων ἐρατεινὰ ῥέεθρα,</p>
        <p><a>21.219</a> οὐδέ τί πῃ δύναμαι προχέειν ῥόον εἰς ἅλα δῖαν</p>
        <p><a>21.220</a> στεινόμενος νεκύεσσι, σὺ δὲ κτείνεις ἀϊδήλως.</p>
        <p><a>21.221</a> ἀλλ' ἄγε δὴ καὶ ἔασον: ἄγη μ' ἔχει ὄρχαμε λαῶν.</p>
        <p><a>21.222</a> τὸν δ' ἀπαμειβόμενος προσέφη πόδας ὠκὺς Ἀχιλλεύς:</p>
        <p><a>21.223</a> ἔσται ταῦτα Σκάμανδρε διοτρεφές, ὡς σὺ κελεύεις.</p>
        <p><a>21.224</a> Τρῶας δ' οὐ πρὶν λήξω ὑπερφιάλους ἐναρίζων,</p>
        <p><a>21.225</a> πρὶν ἔλσαι κατὰ ἄστυ καὶ Ἕκτορι πειρηθῆναι</p>
        <p><a>21.226</a> ἀντιβίην, ἤ κέν με δαμάσσεται, ἦ κεν ἐγὼ τόν.</p>
        <p><a>21.227</a> ὣς εἰπὼν Τρώεσσιν ἐπέσσυτο δαίμονι ἶσος:</p>
        <p><a>21.228</a> καὶ τότ' Ἀπόλλωνα προσέφη ποταμὸς βαθυδίνης:</p>
        <p><a>21.229</a> ὢ πόποι ἀργυρότοξε Διὸς τέκος οὐ σύ γε βουλὰς</p>
        <p><a>21.230</a> εἰρύσαο Κρονίωνος, ὅ τοι μάλα πόλλ' ἐπέτελλε</p>
        <p><a>21.231</a> Τρωσὶ παρεστάμεναι καὶ ἀμύνειν, εἰς ὅ κεν ἔλθῃ</p>
        <p><a>21.232</a> δείελος ὀψὲ δύων, σκιάσῃ δ' ἐρίβωλον ἄρουραν.</p>
        <p><a>21.233</a> ἦ, καὶ Ἀχιλλεὺς μὲν δουρικλυτὸς ἔνθορε μέσσῳ</p>
        <p><a>21.234</a> κρημνοῦ ἀπαΐξας: ὃ δ' ἐπέσσυτο οἴδματι θύων,</p>
        <p><a>21.235</a> πάντα δ' ὄρινε ῥέεθρα κυκώμενος, ὦσε δὲ νεκροὺς</p>
        <p><a>21.236</a> πολλούς, οἵ ῥα κατ' αὐτὸν ἅλις ἔσαν, οὓς κτάν' Ἀχιλλεύς</p>
        <p><a>21.237</a> τοὺς ἔκβαλλε θύραζε μεμυκὼς ἠΰτε ταῦρος</p>
        <p><a>21.238</a> χέρσον δέ: ζωοὺς δὲ σάω κατὰ καλὰ ῥέεθρα,</p>
        <p><a>21.239</a> κρύπτων ἐν δίνῃσι βαθείῃσιν μεγάλῃσι.</p>
        <p><a>21.240</a> δεινὸν δ' ἀμφ' Ἀχιλῆα κυκώμενον ἵστατο κῦμα,</p>
        <p><a>21.241</a> ὤθει δ' ἐν σάκεϊ πίπτων ῥόος: οὐδὲ πόδεσσιν</p>
        <p><a>21.242</a> εἶχε στηρίξασθαι: ὃ δὲ πτελέην ἕλε χερσὶν</p>
        <p><a>21.243</a> εὐφυέα μεγάλην: ἣ δ' ἐκ ῥιζῶν ἐριποῦσα</p>
        <p><a>21.244</a> κρημνὸν ἅπαντα διῶσεν, ἐπέσχε δὲ καλὰ ῥέεθρα</p>
        <p><a>21.245</a> ὄζοισιν πυκινοῖσι, γεφύρωσεν δέ μιν αὐτὸν</p>
        <p><a>21.246</a> εἴσω πᾶσ' ἐριποῦσ': ὃ δ' ἄρ' ἐκ δίνης ἀνορούσας</p>
        <p><a>21.247</a> ἤϊξεν πεδίοιο ποσὶ κραιπνοῖσι πέτεσθαι</p>
        <p><a>21.248</a> δείσας: οὐδέ τ' ἔληγε θεὸς μέγας, ὦρτο δ' ἐπ' αὐτῷ</p>
        <p><a>21.249</a> ἀκροκελαινιόων, ἵνα μιν παύσειε πόνοιο</p>
        <p><a>21.250</a> δῖον Ἀχιλλῆα, Τρώεσσι δὲ λοιγὸν ἀλάλκοι.</p>
        <p><a>21.251</a> Πηλεΐδης δ' ἀπόρουσεν ὅσον τ' ἐπὶ δουρὸς ἐρωή,</p>
        <p><a>21.252</a> αἰετοῦ οἴματ' ἔχων μέλανος τοῦ θηρητῆρος,</p>
        <p><a>21.253</a> ὅς θ' ἅμα κάρτιστός τε καὶ ὤκιστος πετεηνῶν:</p>
        <p><a>21.254</a> τῷ ἐϊκὼς ἤϊξεν, ἐπὶ στήθεσσι δὲ χαλκὸς</p>
        <p><a>21.255</a> σμερδαλέον κονάβιζεν: ὕπαιθα δὲ τοῖο λιασθεὶς</p>
        <p><a>21.256</a> φεῦγ', ὃ δ' ὄπισθε ῥέων ἕπετο μεγάλῳ ὀρυμαγδῷ.</p>
        <p><a>21.257</a> ὡς δ' ὅτ' ἀνὴρ ὀχετηγὸς ἀπὸ κρήνης μελανύδρου</p>
        <p><a>21.258</a> ἂμ φυτὰ καὶ κήπους ὕδατι ῥόον ἡγεμονεύῃ</p>
        <p><a>21.259</a> χερσὶ μάκελλαν ἔχων, ἀμάρης ἐξ ἔχματα βάλλων:</p>
        <p><a>21.260</a> τοῦ μέν τε προρέοντος ὑπὸ ψηφῖδες ἅπασαι</p>
        <p><a>21.261</a> ὀχλεῦνται: τὸ δέ τ' ὦκα κατειβόμενον κελαρύζει</p>
        <p><a>21.262</a> χώρῳ ἔνι προαλεῖ, φθάνει δέ τε καὶ τὸν ἄγοντα:</p>
        <p><a>21.263</a> ὣς αἰεὶ Ἀχιλῆα κιχήσατο κῦμα ῥόοιο</p>
        <p><a>21.264</a> καὶ λαιψηρὸν ἐόντα: θεοὶ δέ τε φέρτεροι ἀνδρῶν.</p>
        <p><a>21.265</a> ὁσσάκι δ' ὁρμήσειε ποδάρκης δῖος Ἀχιλλεὺς</p>
        <p><a>21.266</a> στῆναι ἐναντίβιον καὶ γνώμεναι εἴ μιν ἅπαντες</p>
        <p><a>21.267</a> ἀθάνατοι φοβέουσι, τοὶ οὐρανὸν εὐρὺν ἔχουσι,</p>
        <p><a>21.268</a> τοσσάκι μιν μέγα κῦμα διιπετέος ποταμοῖο</p>
        <p><a>21.269</a> πλάζ' ὤμους καθύπερθεν: ὃ δ' ὑψόσε ποσσὶν ἐπήδα</p>
        <p><a>21.270</a> θυμῷ ἀνιάζων: ποταμὸς δ' ὑπὸ γούνατ' ἐδάμνα</p>
        <p><a>21.271</a> λάβρος ὕπαιθα ῥέων, κονίην δ' ὑπέρεπτε ποδοῖιν.</p>
        <p><a>21.272</a> Πηλεΐδης δ' ᾤμωξεν ἰδὼν εἰς οὐρανὸν εὐρύν:</p>
        <p><a>21.273</a> Ζεῦ πάτερ ὡς οὔ τίς με θεῶν ἐλεεινὸν ὑπέστη</p>
        <p><a>21.274</a> ἐκ ποταμοῖο σαῶσαι: ἔπειτα δὲ καί τι πάθοιμι.</p>
        <p><a>21.275</a> ἄλλος δ' οὔ τις μοι τόσον αἴτιος Οὐρανιώνων,</p>
        <p><a>21.276</a> ἀλλὰ φίλη μήτηρ, ἥ με ψεύδεσσιν ἔθελγεν:</p>
        <p><a>21.277</a> ἥ μ' ἔφατο Τρώων ὑπὸ τείχεϊ θωρηκτάων</p>
        <p><a>21.278</a> λαιψηροῖς ὀλέεσθαι Ἀπόλλωνος βελέεσσιν.</p>
        <p><a>21.279</a> ὥς μ' ὄφελ' Ἕκτωρ κτεῖναι ὃς ἐνθάδε γ' ἔτραφ' ἄριστος:</p>
        <p><a>21.280</a> τώ κ' ἀγαθὸς μὲν ἔπεφν', ἀγαθὸν δέ κεν ἐξενάριξε:</p>
        <p><a>21.281</a> νῦν δέ με λευγαλέῳ θανάτῳ εἵμαρτο ἁλῶναι</p>
        <p><a>21.282</a> ἐρχθέντ' ἐν μεγάλῳ ποταμῷ ὡς παῖδα συφορβόν,</p>
        <p><a>21.283</a> ὅν ῥά τ' ἔναυλος ἀποέρσῃ χειμῶνι περῶντα.</p>
        <p><a>21.284</a> ὣς φάτο, τῷ δὲ μάλ' ὦκα Ποσειδάων καὶ Ἀθήνη</p>
        <p><a>21.285</a> στήτην ἐγγὺς ἰόντε, δέμας δ' ἄνδρεσσιν ἐΐκτην,</p>
        <p><a>21.286</a> χειρὶ δὲ χεῖρα λαβόντες ἐπιστώσαντ' ἐπέεσσι.</p>
        <p><a>21.287</a> τοῖσι δὲ μύθων ἦρχε Ποσειδάων ἐνοσίχθων:</p>
        <p><a>21.288</a> Πηλεΐδη μήτ' ἄρ τι λίην τρέε μήτέ τι τάρβει:</p>
        <p><a>21.289</a> τοίω γάρ τοι νῶϊ θεῶν ἐπιταρρόθω εἰμὲν</p>
        <p><a>21.290</a> Ζηνὸς ἐπαινήσαντος ἐγὼ καὶ Παλλὰς Ἀθήνη:</p>
        <p><a>21.291</a> ὡς οὔ τοι ποταμῷ γε δαμήμεναι αἴσιμόν ἐστιν,</p>
        <p><a>21.292</a> ἀλλ' ὅδε μὲν τάχα λωφήσει, σὺ δὲ εἴσεαι αὐτός:</p>
        <p><a>21.293</a> αὐτάρ τοι πυκινῶς ὑποθησόμεθ' αἴ κε πίθηαι:</p>
        <p><a>21.294</a> μὴ πρὶν παύειν χεῖρας ὁμοιΐου πολέμοιο</p>
        <p><a>21.295</a> πρὶν κατὰ Ἰλιόφι κλυτὰ τείχεα λαὸν ἐέλσαι</p>
        <p><a>21.296</a> Τρωϊκόν, ὅς κε φύγῃσι: σὺ δ' Ἕκτορι θυμὸν ἀπούρας</p>
        <p><a>21.297</a> ἂψ ἐπὶ νῆας ἴμεν: δίδομεν δέ τοι εὖχος ἀρέσθαι.</p>
        <p><a>21.298</a> τὼ μὲν ἄρ' ὣς εἰπόντε μετ' ἀθανάτους ἀπεβήτην:</p>
        <p><a>21.299</a> αὐτὰρ ὃ βῆ, μέγα γάρ ῥα θεῶν ὄτρυνεν ἐφετμή,</p>
        <p><a>21.300</a> ἐς πεδίον: τὸ δὲ πᾶν πλῆθ' ὕδατος ἐκχυμένοιο,</p>
        <p><a>21.301</a> πολλὰ δὲ τεύχεα καλὰ δαὶ κταμένων αἰζηῶν</p>
        <p><a>21.302</a> πλῶον καὶ νέκυες: τοῦ δ' ὑψόσε γούνατ' ἐπήδα</p>
        <p><a>21.303</a> πρὸς ῥόον ἀΐσσοντος ἀν' ἰθύν, οὐδέ μιν ἴσχεν</p>
        <p><a>21.304</a> εὐρὺ ῥέων ποταμός: μέγα γὰρ σθένος ἔμβαλ' Ἀθήνη.</p>
        <p><a>21.305</a> οὐδὲ Σκάμανδρος ἔληγε τὸ ὃν μένος, ἀλλ' ἔτι μᾶλλον</p>
        <p><a>21.306</a> χώετο Πηλεΐωνι, κόρυσσε δὲ κῦμα ῥόοιο</p>
        <p><a>21.307</a> ὑψόσ' ἀειρόμενος, Σιμόεντι δὲ κέκλετ' ἀΰσας:</p>
        <p><a>21.308</a> φίλε κασίγνητε σθένος ἀνέρος ἀμφότεροί περ</p>
        <p><a>21.309</a> σχῶμεν, ἐπεὶ τάχα ἄστυ μέγα Πριάμοιο ἄνακτος</p>
        <p><a>21.310</a> ἐκπέρσει, Τρῶες δὲ κατὰ μόθον οὐ μενέουσιν.</p>
        <p><a>21.311</a> ἀλλ' ἐπάμυνε τάχιστα, καὶ ἐμπίπληθι ῥέεθρα</p>
        <p><a>21.312</a> ὕδατος ἐκ πηγέων, πάντας δ' ὀρόθυνον ἐναύλους,</p>
        <p><a>21.313</a> ἵστη δὲ μέγα κῦμα, πολὺν δ' ὀρυμαγδὸν ὄρινε</p>
        <p><a>21.314</a> φιτρῶν καὶ λάων, ἵνα παύσομεν ἄγριον ἄνδρα</p>
        <p><a>21.315</a> ὃς δὴ νῦν κρατέει, μέμονεν δ' ὅ γε ἶσα θεοῖσι.</p>
        <p><a>21.316</a> φημὶ γὰρ οὔτε βίην χραισμησέμεν οὔτέ τι εἶδος</p>
        <p><a>21.317</a> οὔτε τὰ τεύχεα καλά, τά που μάλα νειόθι λίμνης</p>
        <p><a>21.318</a> κείσεθ' ὑπ' ἰλύος κεκαλυμμένα: κὰδ δέ μιν αὐτὸν</p>
        <p><a>21.319</a> εἰλύσω ψαμάθοισιν ἅλις χέραδος περιχεύας</p>
        <p><a>21.320</a> μυρίον, οὐδέ οἱ ὀστέ' ἐπιστήσονται Ἀχαιοὶ</p>
        <p><a>21.321</a> ἀλλέξαι: τόσσην οἱ ἄσιν καθύπερθε καλύψω.</p>
        <p><a>21.322</a> αὐτοῦ οἱ καὶ σῆμα τετεύξεται, οὐδέ τί μιν χρεὼ</p>
        <p><a>21.323</a> ἔσται τυμβοχόης, ὅτε μιν θάπτωσιν Ἀχαιοί.</p>
        <p><a>21.324</a> ἦ, καὶ ἐπῶρτ' Ἀχιλῆϊ κυκώμενος ὑψόσε θύων</p>
        <p><a>21.325</a> μορμύρων ἀφρῷ τε καὶ αἵματι καὶ νεκύεσσι.</p>
        <p><a>21.326</a> πορφύρεον δ' ἄρα κῦμα διιπετέος ποταμοῖο</p>
        <p><a>21.327</a> ἵστατ' ἀειρόμενον, κατὰ δ' ᾕρεε Πηλεΐωνα:</p>
        <p><a>21.328</a> Ἥρη δὲ μέγ' ἄϋσε περιδείσασ' Ἀχιλῆϊ</p>
        <p><a>21.329</a> μή μιν ἀποέρσειε μέγας ποταμὸς βαθυδίνης,</p>
        <p><a>21.330</a> αὐτίκα δ' Ἥφαιστον προσεφώνεεν ὃν φίλον υἱόν:</p>
        <p><a>21.331</a> ὄρσεο κυλλοπόδιον ἐμὸν τέκος: ἄντα σέθεν γὰρ</p>
        <p><a>21.332</a> Ξάνθον δινήεντα μάχῃ ἠΐσκομεν εἶναι:</p>
        <p><a>21.333</a> ἀλλ' ἐπάμυνε τάχιστα, πιφαύσκεο δὲ φλόγα πολλήν.</p>
        <p><a>21.334</a> αὐτὰρ ἐγὼ Ζεφύροιο καὶ ἀργεστᾶο Νότοιο</p>
        <p><a>21.335</a> εἴσομαι ἐξ ἁλόθεν χαλεπὴν ὄρσουσα θύελλαν,</p>
        <p><a>21.336</a> ἥ κεν ἀπὸ Τρώων κεφαλὰς καὶ τεύχεα κήαι</p>
        <p><a>21.337</a> φλέγμα κακὸν φορέουσα: σὺ δὲ Ξάνθοιο παρ' ὄχθας</p>
        <p><a>21.338</a> δένδρεα καῖ', ἐν δ' αὐτὸν ἵει πυρί: μὴ δέ σε πάμπαν</p>
        <p><a>21.339</a> μειλιχίοις ἐπέεσσιν ἀποτρεπέτω καὶ ἀρειῇ:</p>
        <p><a>21.340</a> μὴ δὲ πρὶν ἀπόπαυε τεὸν μένος, ἀλλ' ὁπότ' ἂν δὴ</p>
        <p><a>21.341</a> φθέγξομ' ἐγὼν ἰάχουσα, τότε σχεῖν ἀκάματον πῦρ.</p>
        <p><a>21.342</a> ὣς ἔφαθ', Ἥφαιστος δὲ τιτύσκετο θεσπιδαὲς πῦρ.</p>
        <p><a>21.343</a> πρῶτα μὲν ἐν πεδίῳ πῦρ δαίετο, καῖε δὲ νεκροὺς</p>
        <p><a>21.344</a> πολλούς, οἵ ῥα κατ' αὐτὸν ἅλις ἔσαν, οὓς κτάν' Ἀχιλλεύς:</p>
        <p><a>21.345</a> πᾶν δ' ἐξηράνθη πεδίον, σχέτο δ' ἀγλαὸν ὕδωρ.</p>
        <p><a>21.346</a> ὡς δ' ὅτ' ὀπωρινὸς Βορέης νεοαρδέ' ἀλωὴν</p>
        <p><a>21.347</a> αἶψ' ἀγξηράνῃ: χαίρει δέ μιν ὅς τις ἐθείρῃ:</p>
        <p><a>21.348</a> ὣς ἐξηράνθη πεδίον πᾶν, κὰδ δ' ἄρα νεκροὺς</p>
        <p><a>21.349</a> κῆεν: ὃ δ' ἐς ποταμὸν τρέψε φλόγα παμφανόωσαν.</p>
        <p><a>21.350</a> καίοντο πτελέαι τε καὶ ἰτέαι ἠδὲ μυρῖκαι,</p>
        <p><a>21.351</a> καίετο δὲ λωτός τε ἰδὲ θρύον ἠδὲ κύπειρον,</p>
        <p><a>21.352</a> τὰ περὶ καλὰ ῥέεθρα ἅλις ποταμοῖο πεφύκει:</p>
        <p><a>21.353</a> τείροντ' ἐγχέλυές τε καὶ ἰχθύες οἳ κατὰ δίνας,</p>
        <p><a>21.354</a> οἳ κατὰ καλὰ ῥέεθρα κυβίστων ἔνθα καὶ ἔνθα</p>
        <p><a>21.355</a> πνοιῇ τειρόμενοι πολυμήτιος Ἡφαίστοιο.</p>
        <p><a>21.356</a> καίετο δ' ἲς ποταμοῖο ἔπος τ' ἔφατ' ἔκ τ' ὀνόμαζεν:</p>
        <p><a>21.357</a> Ἥφαιστ', οὔ τις σοί γε θεῶν δύνατ' ἀντιφερίζειν,</p>
        <p><a>21.358</a> οὐδ' ἂν ἐγὼ σοί γ' ὧδε πυρὶ φλεγέθοντι μαχοίμην.</p>
        <p><a>21.359</a> λῆγ' ἔριδος, Τρῶας δὲ καὶ αὐτίκα δῖος Ἀχιλλεὺς</p>
        <p><a>21.360</a> ἄστεος ἐξελάσειε: τί μοι ἔριδος καὶ ἀρωγῆς;</p>
        <p><a>21.361</a> φῆ πυρὶ καιόμενος, ἀνὰ δ' ἔφλυε καλὰ ῥέεθρα.</p>
        <p><a>21.362</a> ὡς δὲ λέβης ζεῖ ἔνδον ἐπειγόμενος πυρὶ πολλῷ</p>
        <p><a>21.363</a> κνίσην μελδόμενος ἁπαλοτρεφέος σιάλοιο</p>
        <p><a>21.364</a> πάντοθεν ἀμβολάδην, ὑπὸ δὲ ξύλα κάγκανα κεῖται,</p>
        <p><a>21.365</a> ὣς τοῦ καλὰ ῥέεθρα πυρὶ φλέγετο, ζέε δ' ὕδωρ:</p>
        <p><a>21.366</a> οὐδ' ἔθελε προρέειν, ἀλλ' ἴσχετο: τεῖρε δ' ἀϋτμὴ</p>
        <p><a>21.367</a> Ἡφαίστοιο βίηφι πολύφρονος. αὐτὰρ ὅ γ' Ἥρην</p>
        <p><a>21.368</a> πολλὰ λισσόμενος ἔπεα πτερόεντα προσηύδα:</p>
        <p><a>21.369</a> Ἥρη τίπτε σὸς υἱὸς ἐμὸν ῥόον ἔχραε κήδειν</p>
        <p><a>21.370</a> ἐξ ἄλλων; οὐ μέν τοι ἐγὼ τόσον αἴτιός εἰμι</p>
        <p><a>21.371</a> ὅσσον οἱ ἄλλοι πάντες, ὅσοι Τρώεσσιν ἀρωγοί.</p>
        <p><a>21.372</a> ἀλλ' ἤτοι μὲν ἐγὼν ἀποπαύσομαι εἰ σὺ κελεύεις,</p>
        <p><a>21.373</a> παυέσθω δὲ καὶ οὗτος: ἐγὼ δ' ἐπὶ καὶ τόδ' ὀμοῦμαι,</p>
        <p><a>21.374</a> μή ποτ' ἐπὶ Τρώεσσιν ἀλεξήσειν κακὸν ἦμαρ,</p>
        <p><a>21.375</a> μὴ δ' ὁπότ' ἂν Τροίη μαλερῷ πυρὶ πᾶσα δάηται</p>
        <p><a>21.376</a> καιομένη, καίωσι δ' ἀρήϊοι υἷες Ἀχαιῶν.</p>
        <p><a>21.377</a> αὐτὰρ ἐπεὶ τό γ' ἄκουσε θεὰ λευκώλενος Ἥρη,</p>
        <p><a>21.378</a> αὐτίκ' ἄρ' Ἥφαιστον προσεφώνεεν ὃν φίλον υἱόν:</p>
        <p><a>21.379</a> Ἥφαιστε σχέο τέκνον ἀγακλεές: οὐ γὰρ ἔοικεν</p>
        <p><a>21.380</a> ἀθάνατον θεὸν ὧδε βροτῶν ἕνεκα στυφελίζειν.</p>
        <p><a>21.381</a> ὣς ἔφαθ', Ἥφαιστος δὲ κατέσβεσε θεσπιδαὲς πῦρ,</p>
        <p><a>21.382</a> ἄψορρον δ' ἄρα κῦμα κατέσσυτο καλὰ ῥέεθρα.</p>
        <p><a>21.383</a> αὐτὰρ ἐπεὶ Ξάνθοιο δάμη μένος, οἳ μὲν ἔπειτα</p>
        <p><a>21.384</a> παυσάσθην, Ἥρη γὰρ ἐρύκακε χωομένη περ:</p>
        <p><a>21.385</a> ἐν δ' ἄλλοισι θεοῖσιν ἔρις πέσε βεβριθυῖα</p>
        <p><a>21.386</a> ἀργαλέη, δίχα δέ σφιν ἐνὶ φρεσὶ θυμὸς ἄητο:</p>
        <p><a>21.387</a> σὺν δ' ἔπεσον μεγάλῳ πατάγῳ, βράχε δ' εὐρεῖα χθών,</p>
        <p><a>21.388</a> ἀμφὶ δὲ σάλπιγξεν μέγας οὐρανός. ἄϊε δὲ Ζεὺς</p>
        <p><a>21.389</a> ἥμενος Οὐλύμπῳ: ἐγέλασσε δέ οἱ φίλον ἦτορ</p>
        <p><a>21.390</a> γηθοσύνῃ, ὅθ' ὁρᾶτο θεοὺς ἔριδι ξυνιόντας.</p>
        <p><a>21.391</a> ἔνθ' οἵ γ' οὐκέτι δηρὸν ἀφέστασαν: ἦρχε γὰρ Ἄρης</p>
        <p><a>21.392</a> ῥινοτόρος, καὶ πρῶτος Ἀθηναίῃ ἐπόρουσε</p>
        <p><a>21.393</a> χάλκεον ἔγχος ἔχων, καὶ ὀνείδειον φάτο μῦθον:</p>
        <p><a>21.394</a> τίπτ' αὖτ' ὦ κυνάμυια θεοὺς ἔριδι ξυνελαύνεις</p>
        <p><a>21.395</a> θάρσος ἄητον ἔχουσα, μέγας δέ σε θυμὸς ἀνῆκεν;</p>
        <p><a>21.396</a> ἦ οὐ μέμνῃ ὅτε Τυδεΐδην Διομήδε' ἀνῆκας</p>
        <p><a>21.397</a> οὐτάμεναι, αὐτὴ δὲ πανόψιον ἔγχος ἑλοῦσα</p>
        <p><a>21.398</a> ἰθὺς ἐμεῦ ὦσας, διὰ δὲ χρόα καλὸν ἔδαψας;</p>
        <p><a>21.399</a> τώ σ' αὖ νῦν ὀΐω ἀποτισέμεν ὅσσα ἔοργας.</p>
        <p><a>21.400</a> ὣς εἰπὼν οὔτησε κατ' αἰγίδα θυσσανόεσσαν</p>
        <p><a>21.401</a> σμερδαλέην, ἣν οὐδὲ Διὸς δάμνησι κεραυνός:</p>
        <p><a>21.402</a> τῇ μιν Ἄρης οὔτησε μιαιφόνος ἔγχεϊ μακρῷ.</p>
        <p><a>21.403</a> ἣ δ' ἀναχασσαμένη λίθον εἵλετο χειρὶ παχείῃ</p>
        <p><a>21.404</a> κείμενον ἐν πεδίῳ μέλανα τρηχύν τε μέγαν τε,</p>
        <p><a>21.405</a> τόν ῥ' ἄνδρες πρότεροι θέσαν ἔμμεναι οὖρον ἀρούρης:</p>
        <p><a>21.406</a> τῷ βάλε θοῦρον Ἄρηα κατ' αὐχένα, λῦσε δὲ γυῖα.</p>
        <p><a>21.407</a> ἑπτὰ δ' ἐπέσχε πέλεθρα πεσών, ἐκόνισε δὲ χαίτας,</p>
        <p><a>21.408</a> τεύχεά τ' ἀμφαράβησε: γέλασσε δὲ Παλλὰς Ἀθήνη,</p>
        <p><a>21.409</a> καί οἱ ἐπευχομένη ἔπεα πτερόεντα προσηύδα:</p>
        <p><a>21.410</a> νηπύτι' οὐδέ νύ πώ περ ἐπεφράσω ὅσσον ἀρείων</p>
        <p><a>21.411</a> εὔχομ' ἐγὼν ἔμεναι, ὅτι μοι μένος ἰσοφαρίζεις.</p>
        <p><a>21.412</a> οὕτω κεν τῆς μητρὸς ἐρινύας ἐξαποτίνοις,</p>
        <p><a>21.413</a> ἥ τοι χωομένη κακὰ μήδεται οὕνεκ' Ἀχαιοὺς</p>
        <p><a>21.414</a> κάλλιπες, αὐτὰρ Τρωσὶν ὑπερφιάλοισιν ἀμύνεις.</p>
        <p><a>21.415</a> ὣς ἄρα φωνήσασα πάλιν τρέπεν ὄσσε φαεινώ:</p>
        <p><a>21.416</a> τὸν δ' ἄγε χειρὸς ἑλοῦσα Διὸς θυγάτηρ Ἀφροδίτη</p>
        <p><a>21.417</a> πυκνὰ μάλα στενάχοντα: μόγις δ' ἐσαγείρετο θυμόν.</p>
        <p><a>21.418</a> τὴν δ' ὡς οὖν ἐνόησε θεὰ λευκώλενος Ἥρη,</p>
        <p><a>21.419</a> αὐτίκ' Ἀθηναίην ἔπεα πτερόεντα προσηύδα:</p>
        <p><a>21.420</a> ὢ πόποι αἰγιόχοιο Διὸς τέκος Ἀτρυτώνη</p>
        <p><a>21.421</a> καὶ δ' αὖθ' ἡ κυνάμυια ἄγει βροτολοιγὸν Ἄρηα</p>
        <p><a>21.422</a> δηΐου ἐκ πολέμοιο κατὰ κλόνον: ἀλλὰ μέτελθε.</p>
        <p><a>21.423</a> ὣς φάτ', Ἀθηναίη δὲ μετέσσυτο, χαῖρε δὲ θυμῷ,</p>
        <p><a>21.424</a> καί ῥ' ἐπιεισαμένη πρὸς στήθεα χειρὶ παχείῃ</p>
        <p><a>21.425</a> ἤλασε: τῆς δ' αὐτοῦ λύτο γούνατα καὶ φίλον ἦτορ.</p>
        <p><a>21.426</a> τὼ μὲν ἄρ' ἄμφω κεῖντο ἐπὶ χθονὶ πουλυβοτείρῃ,</p>
        <p><a>21.427</a> ἣ δ' ἄρ' ἐπευχομένη ἔπεα πτερόεντ' ἀγόρευε:</p>
        <p><a>21.428</a> τοιοῦτοι νῦν πάντες ὅσοι Τρώεσσιν ἀρωγοὶ</p>
        <p><a>21.429</a> εἶεν, ὅτ' Ἀργείοισι μαχοίατο θωρηκτῇσιν,</p>
        <p><a>21.430</a> ὧδέ τε θαρσαλέοι καὶ τλήμονες, ὡς Ἀφροδίτη</p>
        <p><a>21.431</a> ἦλθεν Ἄρῃ ἐπίκουρος ἐμῷ μένει ἀντιόωσα:</p>
        <p><a>21.432</a> τώ κεν δὴ πάλαι ἄμμες ἐπαυσάμεθα πτολέμοιο</p>
        <p><a>21.433</a> Ἰλίου ἐκπέρσαντες ἐϋκτίμενον πτολίεθρον.</p>
        <p><a>21.434</a> ὣς φάτο, μείδησεν δὲ θεὰ λευκώλενος Ἥρη.</p>
        <p><a>21.435</a> αὐτὰρ Ἀπόλλωνα προσέφη κρείων ἐνοσίχθων:</p>
        <p><a>21.436</a> Φοῖβε τί ἢ δὴ νῶϊ διέσταμεν; οὐδὲ ἔοικεν</p>
        <p><a>21.437</a> ἀρξάντων ἑτέρων: τὸ μὲν αἴσχιον αἴ κ' ἀμαχητὶ</p>
        <p><a>21.438</a> ἴομεν Οὔλυμπον δὲ Διὸς ποτὶ χαλκοβατὲς δῶ.</p>
        <p><a>21.439</a> ἄρχε: σὺ γὰρ γενεῆφι νεώτερος: οὐ γὰρ ἔμοιγε</p>
        <p><a>21.440</a> καλόν, ἐπεὶ πρότερος γενόμην καὶ πλείονα οἶδα.</p>
        <p><a>21.441</a> νηπύτι' ὡς ἄνοον κραδίην ἔχες: οὐδέ νυ τῶν περ</p>
        <p><a>21.442</a> μέμνηαι ὅσα δὴ πάθομεν κακὰ Ἴλιον ἀμφὶ</p>
        <p><a>21.443</a> μοῦνοι νῶϊ θεῶν, ὅτ' ἀγήνορι Λαομέδοντι</p>
        <p><a>21.444</a> πὰρ Διὸς ἐλθόντες θητεύσαμεν εἰς ἐνιαυτὸν</p>
        <p><a>21.445</a> μισθῷ ἔπι ῥητῷ: ὃ δὲ σημαίνων ἐπέτελλεν.</p>
        <p><a>21.446</a> ἤτοι ἐγὼ Τρώεσσι πόλιν πέρι τεῖχος ἔδειμα</p>
        <p><a>21.447</a> εὐρύ τε καὶ μάλα καλόν, ἵν' ἄρρηκτος πόλις εἴη:</p>
        <p><a>21.448</a> Φοῖβε σὺ δ' εἰλίποδας ἕλικας βοῦς βουκολέεσκες</p>
        <p><a>21.449</a> Ἴδης ἐν κνημοῖσι πολυπτύχου ὑληέσσης.</p>
        <p><a>21.450</a> ἀλλ' ὅτε δὴ μισθοῖο τέλος πολυγηθέες ὧραι</p>
        <p><a>21.451</a> ἐξέφερον, τότε νῶϊ βιήσατο μισθὸν ἅπαντα</p>
        <p><a>21.452</a> Λαομέδων ἔκπαγλος, ἀπειλήσας δ' ἀπέπεμπε.</p>
        <p><a>21.453</a> σὺν μὲν ὅ γ' ἠπείλησε πόδας καὶ χεῖρας ὕπερθε</p>
        <p><a>21.454</a> δήσειν, καὶ περάαν νήσων ἔπι τηλεδαπάων:</p>
        <p><a>21.455</a> στεῦτο δ' ὅ γ' ἀμφοτέρων ἀπολεψέμεν οὔατα χαλκῷ.</p>
        <p><a>21.456</a> νῶϊ δὲ ἄψορροι κίομεν κεκοτηότι θυμῷ</p>
        <p><a>21.457</a> μισθοῦ χωόμενοι, τὸν ὑποστὰς οὐκ ἐτέλεσσε.</p>
        <p><a>21.458</a> τοῦ δὴ νῦν λαοῖσι φέρεις χάριν, οὐδὲ μεθ' ἡμέων</p>
        <p><a>21.459</a> πειρᾷ ὥς κε Τρῶες ὑπερφίαλοι ἀπόλωνται</p>
        <p><a>21.460</a> πρόχνυ κακῶς σὺν παισὶ καὶ αἰδοίῃς ἀλόχοισι</p>
        <p><a>21.461</a> τὸν δ' αὖτε προσέειπεν ἄναξ ἑκάεργος Ἀπόλλων:</p>
        <p><a>21.462</a> ἐννοσίγαι' οὐκ ἄν με σαόφρονα μυθήσαιο</p>
        <p><a>21.463</a> ἔμμεναι, εἰ δὴ σοί γε βροτῶν ἕνεκα πτολεμίξω</p>
        <p><a>21.464</a> δειλῶν, οἳ φύλλοισιν ἐοικότες ἄλλοτε μέν τε</p>
        <p><a>21.465</a> ζαφλεγέες τελέθουσιν ἀρούρης καρπὸν ἔδοντες,</p>
        <p><a>21.466</a> ἄλλοτε δὲ φθινύθουσιν ἀκήριοι. ἀλλὰ τάχιστα</p>
        <p><a>21.467</a> παυώμεσθα μάχης: οἳ δ' αὐτοὶ δηριαάσθων.</p>
        <p><a>21.468</a> ὣς ἄρα φωνήσας πάλιν ἐτράπετ': αἴδετο γάρ ῥα</p>
        <p><a>21.469</a> πατροκασιγνήτοιο μιγήμεναι ἐν παλάμῃσι.</p>
        <p><a>21.470</a> τὸν δὲ κασιγνήτη μάλα νείκεσε πότνια θηρῶν</p>
        <p><a>21.471</a> Ἄρτεμις ἀγροτέρη, καὶ ὀνείδειον φάτο μῦθον:</p>
        <p><a>21.472</a> φεύγεις δὴ ἑκάεργε, Ποσειδάωνι δὲ νίκην</p>
        <p><a>21.473</a> πᾶσαν ἐπέτρεψας, μέλεον δέ οἱ εὖχος ἔδωκας:</p>
        <p><a>21.474</a> νηπύτιε τί νυ τόξον ἔχεις ἀνεμώλιον αὔτως;</p>
        <p><a>21.475</a> μή σευ νῦν ἔτι πατρὸς ἐνὶ μεγάροισιν ἀκούσω</p>
        <p><a>21.476</a> εὐχομένου, ὡς τὸ πρὶν ἐν ἀθανάτοισι θεοῖσιν,</p>
        <p><a>21.477</a> ἄντα Ποσειδάωνος ἐναντίβιον πολεμίζειν.</p>
        <p><a>21.478</a> ὣς φάτο, τὴν δ' οὔ τι προσέφη ἑκάεργος Ἀπόλλων,</p>
        <p><a>21.479</a> ἀλλὰ χολωσαμένη Διὸς αἰδοίη παράκοιτις</p>
        <p><a>21.480</a> νείκεσεν ἰοχέαιραν ὀνειδείοις ἐπέεσσι:</p>
        <p><a>21.481</a> πῶς δὲ σὺ νῦν μέμονας κύον ἀδεὲς ἀντί' ἐμεῖο</p>
        <p><a>21.482</a> στήσεσθαι; χαλεπή τοι ἐγὼ μένος ἀντιφέρεσθαι</p>
        <p><a>21.483</a> τοξοφόρῳ περ ἐούσῃ, ἐπεὶ σὲ λέοντα γυναιξὶ</p>
        <p><a>21.484</a> Ζεὺς θῆκεν, καὶ ἔδωκε κατακτάμεν ἥν κ' ἐθέλῃσθα.</p>
        <p><a>21.485</a> ἤτοι βέλτερόν ἐστι κατ' οὔρεα θῆρας ἐναίρειν</p>
        <p><a>21.486</a> ἀγροτέρας τ' ἐλάφους ἢ κρείσσοσιν ἶφι μάχεσθαι.</p>
        <p><a>21.487</a> εἰ δ' ἐθέλεις πολέμοιο δαήμεναι, ὄφρ' ἐῢ εἰδῇς</p>
        <p><a>21.488</a> ὅσσον φερτέρη εἴμ', ὅτι μοι μένος ἀντιφερίζεις.</p>
        <p><a>21.489</a> ἦ ῥα, καὶ ἀμφοτέρας ἐπὶ καρπῷ χεῖρας ἔμαρπτε</p>
        <p><a>21.490</a> σκαιῇ, δεξιτερῇ δ' ἄρ' ἀπ' ὤμων αἴνυτο τόξα,</p>
        <p><a>21.491</a> αὐτοῖσιν δ' ἄρ' ἔθεινε παρ' οὔατα μειδιόωσα</p>
        <p><a>21.492</a> ἐντροπαλιζομένην: ταχέες δ' ἔκπιπτον ὀϊστοί.</p>
        <p><a>21.493</a> δακρυόεσσα δ' ὕπαιθα θεὰ φύγεν ὥς τε πέλεια,</p>
        <p><a>21.494</a> ἥ ῥά θ' ὑπ' ἴρηκος κοίλην εἰσέπτατο πέτρην</p>
        <p><a>21.495</a> χηραμόν: οὐδ' ἄρα τῇ γε ἁλώμεναι αἴσιμον ἦεν:</p>
        <p><a>21.496</a> ὣς ἣ δακρυόεσσα φύγεν, λίπε δ' αὐτόθι τόξα.</p>
        <p><a>21.497</a> Λητὼ δὲ προσέειπε διάκτορος ἀργεϊφόντης:</p>
        <p><a>21.498</a> Λητοῖ ἐγὼ δέ τοι οὔ τι μαχήσομαι: ἀργαλέον δὲ</p>
        <p><a>21.499</a> πληκτίζεσθ' ἀλόχοισι Διὸς νεφεληγερέταο:</p>
        <p><a>21.500</a> ἀλλὰ μάλα πρόφρασσα μετ' ἀθανάτοισι θεοῖσιν</p>
        <p><a>21.501</a> εὔχεσθαι ἐμὲ νικῆσαι κρατερῆφι βίηφιν.</p>
        <p><a>21.502</a> ὣς ἄρ' ἔφη, Λητὼ δὲ συναίνυτο καμπύλα τόξα</p>
        <p><a>21.503</a> πεπτεῶτ' ἄλλυδις ἄλλα μετὰ στροφάλιγγι κονίης.</p>
        <p><a>21.504</a> ἣ μὲν τόξα λαβοῦσα πάλιν κίε θυγατέρος ἧς:</p>
        <p><a>21.505</a> ἣ δ' ἄρ' Ὄλυμπον ἵκανε Διὸς ποτὶ χαλκοβατὲς δῶ,</p>
        <p><a>21.506</a> δακρυόεσσα δὲ πατρὸς ἐφέζετο γούνασι κούρη,</p>
        <p><a>21.507</a> ἀμφὶ δ' ἄρ' ἀμβρόσιος ἑανὸς τρέμε: τὴν δὲ προτὶ οἷ</p>
        <p><a>21.508</a> εἷλε πατὴρ Κρονίδης, καὶ ἀνείρετο ἡδὺ γελάσσας:</p>
        <p><a>21.509</a> τίς νύ σε τοιάδ' ἔρεξε φίλον τέκος Οὐρανιώνων</p>
        <p><a>21.510</a> μαψιδίως, ὡς εἴ τι κακὸν ῥέζουσαν ἐνωπῇ;</p>
        <p><a>21.511</a> τὸν δ' αὖτε προσέειπεν ἐϋστέφανος κελαδεινή:</p>
        <p><a>21.512</a> σή μ' ἄλοχος στυφέλιξε πάτερ λευκώλενος Ἥρη,</p>
        <p><a>21.513</a> ἐξ ἧς ἀθανάτοισιν ἔρις καὶ νεῖκος ἐφῆπται.</p>
        <p><a>21.514</a> ὣς οἳ μὲν τοιαῦτα πρὸς ἀλλήλους ἀγόρευον:</p>
        <p><a>21.515</a> αὐτὰρ Ἀπόλλων Φοῖβος ἐδύσετο Ἴλιον ἱρήν:</p>
        <p><a>21.516</a> μέμβλετο γάρ οἱ τεῖχος ἐϋδμήτοιο πόληος</p>
        <p><a>21.517</a> μὴ Δαναοὶ πέρσειαν ὑπὲρ μόρον ἤματι κείνῳ.</p>
        <p><a>21.518</a> οἳ δ' ἄλλοι πρὸς Ὄλυμπον ἴσαν θεοὶ αἰὲν ἐόντες,</p>
        <p><a>21.519</a> οἳ μὲν χωόμενοι, οἳ δὲ μέγα κυδιόωντες:</p>
        <p><a>21.520</a> κὰδ δ' ἷζον παρὰ πατρὶ κελαινεφεῖ: αὐτὰρ Ἀχιλλεὺς</p>
        <p><a>21.521</a> Τρῶας ὁμῶς αὐτούς τ' ὄλεκεν καὶ μώνυχας ἵππους.</p>
        <p><a>21.522</a> ὡς δ' ὅτε καπνὸς ἰὼν εἰς οὐρανὸν εὐρὺν ἵκηται</p>
        <p><a>21.523</a> ἄστεος αἰθομένοιο, θεῶν δέ ἑ μῆνις ἀνῆκε,</p>
        <p><a>21.524</a> πᾶσι δ' ἔθηκε πόνον, πολλοῖσι δὲ κήδε' ἐφῆκεν,</p>
        <p><a>21.525</a> ὣς Ἀχιλεὺς Τρώεσσι πόνον καὶ κήδε' ἔθηκεν.</p>
        <p><a>21.526</a> ἑστήκει δ' ὃ γέρων Πρίαμος θείου ἐπὶ πύργου,</p>
        <p><a>21.527</a> ἐς δ' ἐνόησ' Ἀχιλῆα πελώριον: αὐτὰρ ὑπ' αὐτοῦ</p>
        <p><a>21.528</a> Τρῶες ἄφαρ κλονέοντο πεφυζότες, οὐδέ τις ἀλκὴ</p>
        <p><a>21.529</a> γίγνεθ': ὃ δ' οἰμώξας ἀπὸ πύργου βαῖνε χαμᾶζε</p>
        <p><a>21.530</a> ὀτρύνων παρὰ τεῖχος ἀγακλειτοὺς πυλαωρούς:</p>
        <p><a>21.531</a> πεπταμένας ἐν χερσὶ πύλας ἔχετ' εἰς ὅ κε λαοὶ</p>
        <p><a>21.532</a> ἔλθωσι προτὶ ἄστυ πεφυζότες: ἦ γὰρ Ἀχιλλεὺς</p>
        <p><a>21.533</a> ἐγγὺς ὅδε κλονέων: νῦν οἴω λοίγι' ἔσεσθαι.</p>
        <p><a>21.534</a> αὐτὰρ ἐπεί κ' ἐς τεῖχος ἀναπνεύσωσιν ἀλέντες,</p>
        <p><a>21.535</a> αὖτις ἐπανθέμεναι σανίδας πυκινῶς ἀραρυίας:</p>
        <p><a>21.536</a> δείδια γὰρ μὴ οὖλος ἀνὴρ ἐς τεῖχος ἅληται.</p>
        <p><a>21.537</a> ὣς ἔφαθ', οἳ δ' ἄνεσάν τε πύλας καὶ ἀπῶσαν ὀχῆας:</p>
        <p><a>21.538</a> αἳ δὲ πετασθεῖσαι τεῦξαν φάος: αὐτὰρ Ἀπόλλων</p>
        <p><a>21.539</a> ἀντίος ἐξέθορε Τρώων ἵνα λοιγὸν ἀλάλκοι.</p>
        <p><a>21.540</a> οἳ δ' ἰθὺς πόλιος καὶ τείχεος ὑψηλοῖο</p>
        <p><a>21.541</a> δίψῃ καρχαλέοι κεκονιμένοι ἐκ πεδίοιο</p>
        <p><a>21.542</a> φεῦγον: ὃ δὲ σφεδανὸν ἔφεπ' ἔγχεϊ, λύσσα δέ οἱ κῆρ</p>
        <p><a>21.543</a> αἰὲν ἔχε κρατερή, μενέαινε δὲ κῦδος ἀρέσθαι.</p>
        <p><a>21.544</a> ἔνθά κεν ὑψίπυλον Τροίην ἕλον υἷες Ἀχαιῶν,</p>
        <p><a>21.545</a> εἰ μὴ Ἀπόλλων Φοῖβος Ἀγήνορα δῖον ἀνῆκε</p>
        <p><a>21.546</a> φῶτ' Ἀντήνορος υἱὸν ἀμύμονά τε κρατερόν τε.</p>
        <p><a>21.547</a> ἐν μέν οἱ κραδίῃ θάρσος βάλε, πὰρ δέ οἱ αὐτὸς</p>
        <p><a>21.548</a> ἔστη, ὅπως θανάτοιο βαρείας χεῖρας ἀλάλκοι</p>
        <p><a>21.549</a> φηγῷ κεκλιμένος: κεκάλυπτο δ' ἄρ' ἠέρι πολλῇ.</p>
        <p><a>21.550</a> αὐτὰρ ὅ γ' ὡς ἐνόησεν Ἀχιλλῆα πτολίπορθον</p>
        <p><a>21.551</a> ἔστη, πολλὰ δέ οἱ κραδίη πόρφυρε μένοντι:</p>
        <p><a>21.552</a> ὀχθήσας δ' ἄρα εἶπε πρὸς ὃν μεγαλήτορα θυμόν:</p>
        <p><a>21.553</a> ὤ μοι ἐγών: εἰ μέν κεν ὑπὸ κρατεροῦ Ἀχιλῆος</p>
        <p><a>21.554</a> φεύγω, τῇ περ οἱ ἄλλοι ἀτυζόμενοι κλονέονται,</p>
        <p><a>21.555</a> αἱρήσει με καὶ ὧς, καὶ ἀνάλκιδα δειροτομήσει.</p>
        <p><a>21.556</a> εἰ δ' ἂν ἐγὼ τούτους μὲν ὑποκλονέεσθαι ἐάσω</p>
        <p><a>21.557</a> Πηλεΐδῃ Ἀχιλῆϊ, ποσὶν δ' ἀπὸ τείχεος ἄλλῃ</p>
        <p><a>21.558</a> φεύγω πρὸς πεδίον Ἰλήϊον, ὄφρ' ἂν ἵκωμαι</p>
        <p><a>21.559</a> Ἴδης τε κνημοὺς κατά τε ῥωπήϊα δύω:</p>
        <p><a>21.560</a> ἑσπέριος δ' ἂν ἔπειτα λοεσσάμενος ποταμοῖο</p>
        <p><a>21.561</a> ἱδρῶ ἀποψυχθεὶς προτὶ Ἴλιον ἀπονεοίμην:</p>
        <p><a>21.562</a> ἀλλὰ τί ἤ μοι ταῦτα φίλος διελέξατο θυμός;</p>
        <p><a>21.563</a> μή μ' ἀπαειρόμενον πόλιος πεδίον δὲ νοήσῃ</p>
        <p><a>21.564</a> καί με μεταΐξας μάρψῃ ταχέεσσι πόδεσσιν.</p>
        <p><a>21.565</a> οὐκέτ' ἔπειτ' ἔσται θάνατον καὶ κῆρας ἀλύξαι:</p>
        <p><a>21.566</a> λίην γὰρ κρατερὸς περὶ πάντων ἔστ' ἀνθρώπων.</p>
        <p><a>21.567</a> εἰ δέ κέ οἱ προπάροιθε πόλεος κατεναντίον ἔλθω:</p>
        <p><a>21.568</a> καὶ γάρ θην τούτῳ τρωτὸς χρὼς ὀξέϊ χαλκῷ,</p>
        <p><a>21.569</a> ἐν δὲ ἴα ψυχή, θνητὸν δέ ἕ φασ' ἄνθρωποι</p>
        <p><a>21.570</a> ἔμμεναι: αὐτάρ οἱ Κρονίδης Ζεὺς κῦδος ὀπάζει.</p>
        <p><a>21.571</a> ὣς εἰπὼν Ἀχιλῆα ἀλεὶς μένεν, ἐν δέ οἱ ἦτορ</p>
        <p><a>21.572</a> ἄλκιμον ὁρμᾶτο πτολεμίζειν ἠδὲ μάχεσθαι.</p>
        <p><a>21.573</a> ἠΰτε πάρδαλις εἶσι βαθείης ἐκ ξυλόχοιο</p>
        <p><a>21.574</a> ἀνδρὸς θηρητῆρος ἐναντίον, οὐδέ τι θυμῷ</p>
        <p><a>21.575</a> ταρβεῖ οὐδὲ φοβεῖται, ἐπεί κεν ὑλαγμὸν ἀκούσῃ:</p>
        <p><a>21.576</a> εἴ περ γὰρ φθάμενός μιν ἢ οὐτάσῃ ἠὲ βάλῃσιν,</p>
        <p><a>21.577</a> ἀλλά τε καὶ περὶ δουρὶ πεπαρμένη οὐκ ἀπολήγει</p>
        <p><a>21.578</a> ἀλκῆς, πρίν γ' ἠὲ ξυμβλήμεναι ἠὲ δαμῆναι:</p>
        <p><a>21.579</a> ὣς Ἀντήνορος υἱὸς ἀγαυοῦ δῖος Ἀγήνωρ</p>
        <p><a>21.580</a> οὐκ ἔθελεν φεύγειν, πρὶν πειρήσαιτ' Ἀχιλῆος.</p>
        <p><a>21.581</a> ἀλλ' ὅ γ' ἄρ' ἀσπίδα μὲν πρόσθ' ἔσχετο πάντοσ' ἐΐσην,</p>
        <p><a>21.582</a> ἐγχείῃ δ' αὐτοῖο τιτύσκετο, καὶ μέγ' ἀΰτει:</p>
        <p><a>21.583</a> ἦ δή που μάλ' ἔολπας ἐνὶ φρεσὶ φαίδιμ' Ἀχιλλεῦ</p>
        <p><a>21.584</a> ἤματι τῷδε πόλιν πέρσειν Τρώων ἀγερώχων</p>
        <p><a>21.585</a> νηπύτι': ἦ τ' ἔτι πολλὰ τετεύξεται ἄλγε' ἐπ' αὐτῇ.</p>
        <p><a>21.586</a> ἐν γάρ οἱ πολέες τε καὶ ἄλκιμοι ἀνέρες εἰμέν,</p>
        <p><a>21.587</a> οἳ καὶ πρόσθε φίλων τοκέων ἀλόχων τε καὶ υἱῶν</p>
        <p><a>21.588</a> Ἴλιον εἰρυόμεσθα: σὺ δ' ἐνθάδε πότμον ἐφέψεις</p>
        <p><a>21.589</a> ὧδ' ἔκπαγλος ἐὼν καὶ θαρσαλέος πολεμιστής.</p>
        <p><a>21.590</a> ἦ ῥα, καὶ ὀξὺν ἄκοντα βαρείης χειρὸς ἀφῆκε,</p>
        <p><a>21.591</a> καί ῥ' ἔβαλε κνήμην ὑπὸ γούνατος οὐδ' ἀφάμαρτεν.</p>
        <p><a>21.592</a> ἀμφὶ δέ οἱ κνημὶς νεοτεύκτου κασσιτέροιο</p>
        <p><a>21.593</a> σμερδαλέον κονάβησε: πάλιν δ' ἀπὸ χαλκὸς ὄρουσε</p>
        <p><a>21.594</a> βλημένου, οὐδ' ἐπέρησε, θεοῦ δ' ἠρύκακε δῶρα.</p>
        <p><a>21.595</a> Πηλεΐδης δ' ὁρμήσατ' Ἀγήνορος ἀντιθέοιο</p>
        <p><a>21.596</a> δεύτερος: οὐδ' ἔτ' ἔασεν Ἀπόλλων κῦδος ἀρέσθαι,</p>
        <p><a>21.597</a> ἀλλά μιν ἐξήρπαξε, κάλυψε δ' ἄρ' ἠέρι πολλῇ,</p>
        <p><a>21.598</a> ἡσύχιον δ' ἄρα μιν πολέμου ἔκπεμπε νέεσθαι.</p>
        <p><a>21.599</a> αὐτὰρ ὃ Πηλεΐωνα δόλῳ ἀποέργαθε λαοῦ:</p>
        <p><a>21.600</a> αὐτῷ γὰρ ἑκάεργος Ἀγήνορι πάντα ἐοικὼς</p>
        <p><a>21.601</a> ἔστη πρόσθε ποδῶν, ὃ δ' ἐπέσσυτο ποσσὶ διώκειν:</p>
        <p><a>21.602</a> εἷος ὃ τὸν πεδίοιο διώκετο πυροφόροιο</p>
        <p><a>21.603</a> τρέψας πὰρ ποταμὸν βαθυδινήεντα Σκάμανδρον</p>
        <p><a>21.604</a> τυτθὸν ὑπεκπροθέοντα: δόλῳ δ' ἄρ' ἔθελγεν Ἀπόλλων</p>
        <p><a>21.605</a> ὡς αἰεὶ ἔλποιτο κιχήσεσθαι ποσὶν οἷσι:</p>
        <p><a>21.606</a> τόφρ' ἄλλοι Τρῶες πεφοβημένοι ἦλθον ὁμίλῳ</p>
        <p><a>21.607</a> ἀσπάσιοι προτὶ ἄστυ, πόλις δ' ἔμπλητο ἀλέντων.</p>
        <p><a>21.608</a> οὐδ' ἄρα τοί γ' ἔτλαν πόλιος καὶ τείχεος ἐκτὸς</p>
        <p><a>21.609</a> μεῖναι ἔτ' ἀλλήλους, καὶ γνώμεναι ὅς τε πεφεύγοι</p>
        <p><a>21.610</a> ὅς τ' ἔθαν' ἐν πολέμῳ: ἀλλ' ἐσσυμένως ἐσέχυντο</p>
        <p><a>21.611</a> ἐς πόλιν, ὅν τινα τῶν γε πόδες καὶ γοῦνα σαώσαι.</p>
    </div>
    <div class="bk">
        <h4 class="latin">Book 22</h4>
        <p><a>22.1</a> ὣς οἳ μὲν κατὰ ἄστυ πεφυζότες ἠΰτε νεβροὶ</p>
        <p><a>22.2</a> ἱδρῶ ἀπεψύχοντο πίον τ' ἀκέοντό τε δίψαν</p>
        <p><a>22.3</a> κεκλιμένοι καλῇσιν ἐπάλξεσιν: αὐτὰρ Ἀχαιοὶ</p>
        <p><a>22.4</a> τείχεος ἆσσον ἴσαν σάκε' ὤμοισι κλίναντες.</p>
        <p><a>22.5</a> Ἕκτορα δ' αὐτοῦ μεῖναι ὀλοιὴ μοῖρα πέδησεν</p>
        <p><a>22.6</a> Ἰλίου προπάροιθε πυλάων τε Σκαιάων.</p>
        <p><a>22.7</a> αὐτὰρ Πηλείωνα προσηύδα Φοῖβος Ἀπόλλων:</p>
        <p><a>22.8</a> τίπτέ με Πηλέος υἱὲ ποσὶν ταχέεσσι διώκεις</p>
        <p><a>22.9</a> αὐτὸς θνητὸς ἐὼν θεὸν ἄμβροτον; οὐδέ νύ πώ με</p>
        <p><a>22.10</a> ἔγνως ὡς θεός εἰμι, σὺ δ' ἀσπερχὲς μενεαίνεις.</p>
        <p><a>22.11</a> ἦ νύ τοι οὔ τι μέλει Τρώων πόνος, οὓς ἐφόβησας,</p>
        <p><a>22.12</a> οἳ δή τοι εἰς ἄστυ ἄλεν, σὺ δὲ δεῦρο λιάσθης.</p>
        <p><a>22.13</a> οὐ μέν με κτενέεις, ἐπεὶ οὔ τοι μόρσιμός εἰμι.</p>
        <p><a>22.14</a> τὸν δὲ μέγ' ὀχθήσας προσέφη πόδας ὠκὺς Ἀχιλλεύς:</p>
        <p><a>22.15</a> ἔβλαψάς μ' ἑκάεργε θεῶν ὀλοώτατε πάντων</p>
        <p><a>22.16</a> ἐνθάδε νῦν τρέψας ἀπὸ τείχεος: ἦ κ' ἔτι πολλοὶ</p>
        <p><a>22.17</a> γαῖαν ὀδὰξ εἷλον πρὶν Ἴλιον εἰσαφικέσθαι.</p>
        <p><a>22.18</a> νῦν δ' ἐμὲ μὲν μέγα κῦδος ἀφείλεο, τοὺς δὲ σάωσας</p>
        <p><a>22.19</a> ῥηϊδίως, ἐπεὶ οὔ τι τίσιν γ' ἔδεισας ὀπίσσω.</p>
        <p><a>22.20</a> ἦ σ' ἂν τισαίμην, εἴ μοι δύναμίς γε παρείη.</p>
        <p><a>22.21</a> ὣς εἰπὼν προτὶ ἄστυ μέγα φρονέων ἐβεβήκει,</p>
        <p><a>22.22</a> σευάμενος ὥς θ' ἵππος ἀεθλοφόρος σὺν ὄχεσφιν,</p>
        <p><a>22.23</a> ὅς ῥά τε ῥεῖα θέῃσι τιταινόμενος πεδίοιο:</p>
        <p><a>22.24</a> ὣς Ἀχιλεὺς λαιψηρὰ πόδας καὶ γούνατ' ἐνώμα.</p>
        <p><a>22.25</a> τὸν δ' ὃ γέρων Πρίαμος πρῶτος ἴδεν ὀφθαλμοῖσι</p>
        <p><a>22.26</a> παμφαίνονθ' ὥς τ' ἀστέρ' ἐπεσσύμενον πεδίοιο,</p>
        <p><a>22.27</a> ὅς ῥά τ' ὀπώρης εἶσιν, ἀρίζηλοι δέ οἱ αὐγαὶ</p>
        <p><a>22.28</a> φαίνονται πολλοῖσι μετ' ἀστράσι νυκτὸς ἀμολγῷ,</p>
        <p><a>22.29</a> ὅν τε κύν' Ὠρίωνος ἐπίκλησιν καλέουσι.</p>
        <p><a>22.30</a> λαμπρότατος μὲν ὅ γ' ἐστί, κακὸν δέ τε σῆμα τέτυκται,</p>
        <p><a>22.31</a> καί τε φέρει πολλὸν πυρετὸν δειλοῖσι βροτοῖσιν:</p>
        <p><a>22.32</a> ὣς τοῦ χαλκὸς ἔλαμπε περὶ στήθεσσι θέοντος.</p>
        <p><a>22.33</a> ᾤμωξεν δ' ὃ γέρων, κεφαλὴν δ' ὅ γε κόψατο χερσὶν</p>
        <p><a>22.34</a> ὑψόσ' ἀνασχόμενος, μέγα δ' οἰμώξας ἐγεγώνει</p>
        <p><a>22.35</a> λισσόμενος φίλον υἱόν: ὃ δὲ προπάροιθε πυλάων</p>
        <p><a>22.36</a> ἑστήκει ἄμοτον μεμαὼς Ἀχιλῆϊ μάχεσθαι:</p>
        <p><a>22.37</a> τὸν δ' ὃ γέρων ἐλεεινὰ προσηύδα χεῖρας ὀρεγνύς:</p>
        <p><a>22.38</a> Ἕκτορ μή μοι μίμνε φίλον τέκος ἀνέρα τοῦτον</p>
        <p><a>22.39</a> οἶος ἄνευθ' ἄλλων, ἵνα μὴ τάχα πότμον ἐπίσπῃς</p>
        <p><a>22.40</a> Πηλεΐωνι δαμείς, ἐπεὶ ἦ πολὺ φέρτερός ἐστι</p>
        <p><a>22.41</a> σχέτλιος: αἴθε θεοῖσι φίλος τοσσόνδε γένοιτο</p>
        <p><a>22.42</a> ὅσσον ἐμοί: τάχα κέν ἑ κύνες καὶ γῦπες ἔδοιεν</p>
        <p><a>22.43</a> κείμενον: ἦ κέ μοι αἰνὸν ἀπὸ πραπίδων ἄχος ἔλθοι:</p>
        <p><a>22.44</a> ὅς μ' υἱῶν πολλῶν τε καὶ ἐσθλῶν εὖνιν ἔθηκε</p>
        <p><a>22.45</a> κτείνων καὶ περνὰς νήσων ἔπι τηλεδαπάων.</p>
        <p><a>22.46</a> καὶ γὰρ νῦν δύο παῖδε Λυκάονα καὶ Πολύδωρον</p>
        <p><a>22.47</a> οὐ δύναμαι ἰδέειν Τρώων εἰς ἄστυ ἀλέντων,</p>
        <p><a>22.48</a> τούς μοι Λαοθόη τέκετο κρείουσα γυναικῶν.</p>
        <p><a>22.49</a> ἀλλ' εἰ μὲν ζώουσι μετὰ στρατῷ, ἦ τ' ἂν ἔπειτα</p>
        <p><a>22.50</a> χαλκοῦ τε χρυσοῦ τ' ἀπολυσόμεθ', ἔστι γὰρ ἔνδον:</p>
        <p><a>22.51</a> πολλὰ γὰρ ὤπασε παιδὶ γέρων ὀνομάκλυτος Ἄλτης.</p>
        <p><a>22.52</a> εἰ δ' ἤδη τεθνᾶσι καὶ εἰν Ἀΐδαο δόμοισιν,</p>
        <p><a>22.53</a> ἄλγος ἐμῷ θυμῷ καὶ μητέρι τοὶ τεκόμεσθα:</p>
        <p><a>22.54</a> λαοῖσιν δ' ἄλλοισι μινυνθαδιώτερον ἄλγος</p>
        <p><a>22.55</a> ἔσσεται, ἢν μὴ καὶ σὺ θάνῃς Ἀχιλῆϊ δαμασθείς.</p>
        <p><a>22.56</a> ἀλλ' εἰσέρχεο τεῖχος ἐμὸν τέκος, ὄφρα σαώσῃς</p>
        <p><a>22.57</a> Τρῶας καὶ Τρῳάς, μὴ δὲ μέγα κῦδος ὀρέξῃς</p>
        <p><a>22.58</a> Πηλεΐδῃ, αὐτὸς δὲ φίλης αἰῶνος ἀμερθῇς.</p>
        <p><a>22.59</a> πρὸς δ' ἐμὲ τὸν δύστηνον ἔτι φρονέοντ' ἐλέησον</p>
        <p><a>22.60</a> δύσμορον, ὅν ῥα πατὴρ Κρονίδης ἐπὶ γήραος οὐδῷ</p>
        <p><a>22.61</a> αἴσῃ ἐν ἀργαλέῃ φθίσει κακὰ πόλλ' ἐπιδόντα</p>
        <p><a>22.62</a> υἷάς τ' ὀλλυμένους ἑλκηθείσας τε θύγατρας,</p>
        <p><a>22.63</a> καὶ θαλάμους κεραϊζομένους, καὶ νήπια τέκνα</p>
        <p><a>22.64</a> βαλλόμενα προτὶ γαίῃ ἐν αἰνῇ δηϊοτῆτι,</p>
        <p><a>22.65</a> ἑλκομένας τε νυοὺς ὀλοῇς ὑπὸ χερσὶν Ἀχαιῶν.</p>
        <p><a>22.66</a> αὐτὸν δ' ἂν πύματόν με κύνες πρώτῃσι θύρῃσιν</p>
        <p><a>22.67</a> ὠμησταὶ ἐρύουσιν, ἐπεί κέ τις ὀξέϊ χαλκῷ</p>
        <p><a>22.68</a> τύψας ἠὲ βαλὼν ῥεθέων ἐκ θυμὸν ἕληται,</p>
        <p><a>22.69</a> οὓς τρέφον ἐν μεγάροισι τραπεζῆας θυραωρούς,</p>
        <p><a>22.70</a> οἵ κ' ἐμὸν αἷμα πιόντες ἀλύσσοντες περὶ θυμῷ</p>
        <p><a>22.71</a> κείσοντ' ἐν προθύροισι. νέῳ δέ τε πάντ' ἐπέοικεν</p>
        <p><a>22.72</a> ἄρηϊ κταμένῳ δεδαϊγμένῳ ὀξέϊ χαλκῷ</p>
        <p><a>22.73</a> κεῖσθαι: πάντα δὲ καλὰ θανόντι περ ὅττι φανήῃ:</p>
        <p><a>22.74</a> ἀλλ' ὅτε δὴ πολιόν τε κάρη πολιόν τε γένειον</p>
        <p><a>22.75</a> αἰδῶ τ' αἰσχύνωσι κύνες κταμένοιο γέροντος,</p>
        <p><a>22.76</a> τοῦτο δὴ οἴκτιστον πέλεται δειλοῖσι βροτοῖσιν.</p>
        <p><a>22.77</a> ἦ ῥ' ὃ γέρων, πολιὰς δ' ἄρ' ἀνὰ τρίχας ἕλκετο χερσὶ</p>
        <p><a>22.78</a> τίλλων ἐκ κεφαλῆς: οὐδ' Ἕκτορι θυμὸν ἔπειθε.</p>
        <p><a>22.79</a> μήτηρ δ' αὖθ' ἑτέρωθεν ὀδύρετο δάκρυ χέουσα</p>
        <p><a>22.80</a> κόλπον ἀνιεμένη, ἑτέρηφι δὲ μαζὸν ἀνέσχε:</p>
        <p><a>22.81</a> καί μιν δάκρυ χέουσ' ἔπεα πτερόεντα προσηύδα:</p>
        <p><a>22.82</a> Ἕκτορ τέκνον ἐμὸν τάδε τ' αἴδεο καί μ' ἐλέησον</p>
        <p><a>22.83</a> αὐτήν, εἴ ποτέ τοι λαθικηδέα μαζὸν ἐπέσχον:</p>
        <p><a>22.84</a> τῶν μνῆσαι φίλε τέκνον ἄμυνε δὲ δήϊον ἄνδρα</p>
        <p><a>22.85</a> τείχεος ἐντὸς ἐών, μὴ δὲ πρόμος ἵστασο τούτῳ</p>
        <p><a>22.86</a> σχέτλιος: εἴ περ γάρ σε κατακτάνῃ, οὔ σ' ἔτ' ἔγωγε</p>
        <p><a>22.87</a> κλαύσομαι ἐν λεχέεσσι φίλον θάλος, ὃν τέκον αὐτή,</p>
        <p><a>22.88</a> οὐδ' ἄλοχος πολύδωρος: ἄνευθε δέ σε μέγα νῶϊν</p>
        <p><a>22.89</a> Ἀργείων παρὰ νηυσὶ κύνες ταχέες κατέδονται.</p>
        <p><a>22.90</a> ὣς τώ γε κλαίοντε προσαυδήτην φίλον υἱὸν</p>
        <p><a>22.91</a> πολλὰ λισσομένω: οὐδ' Ἕκτορι θυμὸν ἔπειθον,</p>
        <p><a>22.92</a> ἀλλ' ὅ γε μίμν' Ἀχιλῆα πελώριον ἆσσον ἰόντα.</p>
        <p><a>22.93</a> ὡς δὲ δράκων ἐπὶ χειῇ ὀρέστερος ἄνδρα μένῃσι</p>
        <p><a>22.94</a> βεβρωκὼς κακὰ φάρμακ', ἔδυ δέ τέ μιν χόλος αἰνός,</p>
        <p><a>22.95</a> σμερδαλέον δὲ δέδορκεν ἑλισσόμενος περὶ χειῇ:</p>
        <p><a>22.96</a> ὣς Ἕκτωρ ἄσβεστον ἔχων μένος οὐχ ὑπεχώρει</p>
        <p><a>22.97</a> πύργῳ ἔπι προὔχοντι φαεινὴν ἀσπίδ' ἐρείσας:</p>
        <p><a>22.98</a> ὀχθήσας δ' ἄρα εἶπε πρὸς ὃν μεγαλήτορα θυμόν:</p>
        <p><a>22.99</a> ὤ μοι ἐγών, εἰ μέν κε πύλας καὶ τείχεα δύω,</p>
        <p><a>22.100</a> Πουλυδάμας μοι πρῶτος ἐλεγχείην ἀναθήσει,</p>
        <p><a>22.101</a> ὅς μ' ἐκέλευε Τρωσὶ ποτὶ πτόλιν ἡγήσασθαι</p>
        <p><a>22.102</a> νύχθ' ὕπο τήνδ' ὀλοὴν ὅτε τ' ὤρετο δῖος Ἀχιλλεύς.</p>
        <p><a>22.103</a> ἀλλ' ἐγὼ οὐ πιθόμην: ἦ τ' ἂν πολὺ κέρδιον ἦεν.</p>
        <p><a>22.104</a> νῦν δ' ἐπεὶ ὤλεσα λαὸν ἀτασθαλίῃσιν ἐμῇσιν,</p>
        <p><a>22.105</a> αἰδέομαι Τρῶας καὶ Τρῳάδας ἑλκεσιπέπλους,</p>
        <p><a>22.106</a> μή ποτέ τις εἴπῃσι κακώτερος ἄλλος ἐμεῖο:</p>
        <p><a>22.107</a> Ἕκτωρ ἧφι βίηφι πιθήσας ὤλεσε λαόν.</p>
        <p><a>22.108</a> ὣς ἐρέουσιν: ἐμοὶ δὲ τότ' ἂν πολὺ κέρδιον εἴη</p>
        <p><a>22.109</a> ἄντην ἢ Ἀχιλῆα κατακτείναντα νέεσθαι,</p>
        <p><a>22.110</a> ἠέ κεν αὐτῷ ὀλέσθαι ἐϋκλειῶς πρὸ πόληος.</p>
        <p><a>22.111</a> εἰ δέ κεν ἀσπίδα μὲν καταθείομαι ὀμφαλόεσσαν</p>
        <p><a>22.112</a> καὶ κόρυθα βριαρήν, δόρυ δὲ πρὸς τεῖχος ἐρείσας</p>
        <p><a>22.113</a> αὐτὸς ἰὼν Ἀχιλῆος ἀμύμονος ἀντίος ἔλθω</p>
        <p><a>22.114</a> καί οἱ ὑπόσχωμαι Ἑλένην καὶ κτήμαθ' ἅμ' αὐτῇ,</p>
        <p><a>22.115</a> πάντα μάλ' ὅσσά τ' Ἀλέξανδρος κοίλῃς ἐνὶ νηυσὶν</p>
        <p><a>22.116</a> ἠγάγετο Τροίηνδ', ἥ τ' ἔπλετο νείκεος ἀρχή,</p>
        <p><a>22.117</a> δωσέμεν Ἀτρεΐδῃσιν ἄγειν, ἅμα δ' ἀμφὶς Ἀχαιοῖς</p>
        <p><a>22.118</a> ἄλλ' ἀποδάσσεσθαι ὅσα τε πτόλις ἥδε κέκευθε:</p>
        <p><a>22.119</a> Τρωσὶν δ' αὖ μετόπισθε γερούσιον ὅρκον ἕλωμαι</p>
        <p><a>22.120</a> μή τι κατακρύψειν, ἀλλ' ἄνδιχα πάντα δάσασθαι</p>
        <p><a>22.121</a> κτῆσιν ὅσην πτολίεθρον ἐπήρατον ἐντὸς ἐέργει:</p>
        <p><a>22.122</a> ἀλλὰ τί ἤ μοι ταῦτα φίλος διελέξατο θυμός;</p>
        <p><a>22.123</a> μή μιν ἐγὼ μὲν ἵκωμαι ἰών, ὃ δέ μ' οὐκ ἐλεήσει</p>
        <p><a>22.124</a> οὐδέ τί μ' αἰδέσεται, κτενέει δέ με γυμνὸν ἐόντα</p>
        <p><a>22.125</a> αὔτως ὥς τε γυναῖκα, ἐπεί κ' ἀπὸ τεύχεα δύω.</p>
        <p><a>22.126</a> οὐ μέν πως νῦν ἔστιν ἀπὸ δρυὸς οὐδ' ἀπὸ πέτρης</p>
        <p><a>22.127</a> τῷ ὀαριζέμεναι, ἅ τε παρθένος ἠΐθεός τε</p>
        <p><a>22.128</a> παρθένος ἠΐθεός τ' ὀαρίζετον ἀλλήλοιιν.</p>
        <p><a>22.129</a> βέλτερον αὖτ' ἔριδι ξυνελαυνέμεν ὅττι τάχιστα:</p>
        <p><a>22.130</a> εἴδομεν ὁπποτέρῳ κεν Ὀλύμπιος εὖχος ὀρέξῃ.</p>
        <p><a>22.131</a> ὣς ὅρμαινε μένων, ὃ δέ οἱ σχεδὸν ἦλθεν Ἀχιλλεὺς</p>
        <p><a>22.132</a> ἶσος Ἐνυαλίῳ κορυθάϊκι πτολεμιστῇ</p>
        <p><a>22.133</a> σείων Πηλιάδα μελίην κατὰ δεξιὸν ὦμον</p>
        <p><a>22.134</a> δεινήν: ἀμφὶ δὲ χαλκὸς ἐλάμπετο εἴκελος αὐγῇ</p>
        <p><a>22.135</a> ἢ πυρὸς αἰθομένου ἢ ἠελίου ἀνιόντος.</p>
        <p><a>22.136</a> Ἕκτορα δ', ὡς ἐνόησεν, ἕλε τρόμος: οὐδ' ἄρ' ἔτ' ἔτλη</p>
        <p><a>22.137</a> αὖθι μένειν, ὀπίσω δὲ πύλας λίπε, βῆ δὲ φοβηθείς:</p>
        <p><a>22.138</a> Πηλεΐδης δ' ἐπόρουσε ποσὶ κραιπνοῖσι πεποιθώς.</p>
        <p><a>22.139</a> ἠΰτε κίρκος ὄρεσφιν ἐλαφρότατος πετεηνῶν</p>
        <p><a>22.140</a> ῥηϊδίως οἴμησε μετὰ τρήρωνα πέλειαν,</p>
        <p><a>22.141</a> ἣ δέ θ' ὕπαιθα φοβεῖται, ὃ δ' ἐγγύθεν ὀξὺ λεληκὼς</p>
        <p><a>22.142</a> ταρφέ' ἐπαΐσσει, ἑλέειν τέ ἑ θυμὸς ἀνώγει:</p>
        <p><a>22.143</a> ὣς ἄρ' ὅ γ' ἐμμεμαὼς ἰθὺς πέτετο, τρέσε δ' Ἕκτωρ</p>
        <p><a>22.144</a> τεῖχος ὕπο Τρώων, λαιψηρὰ δὲ γούνατ' ἐνώμα.</p>
        <p><a>22.145</a> οἳ δὲ παρὰ σκοπιὴν καὶ ἐρινεὸν ἠνεμόεντα</p>
        <p><a>22.146</a> τείχεος αἰὲν ὑπ' ἐκ κατ' ἀμαξιτὸν ἐσσεύοντο,</p>
        <p><a>22.147</a> κρουνὼ δ' ἵκανον καλλιρρόω: ἔνθα δὲ πηγαὶ</p>
        <p><a>22.148</a> δοιαὶ ἀναΐσσουσι Σκαμάνδρου δινήεντος.</p>
        <p><a>22.149</a> ἣ μὲν γάρ θ' ὕδατι λιαρῷ ῥέει, ἀμφὶ δὲ καπνὸς</p>
        <p><a>22.150</a> γίγνεται ἐξ αὐτῆς ὡς εἰ πυρὸς αἰθομένοιο:</p>
        <p><a>22.151</a> ἣ δ' ἑτέρη θέρεϊ προρέει ἐϊκυῖα χαλάζῃ,</p>
        <p><a>22.152</a> ἢ χιόνι ψυχρῇ ἢ ἐξ ὕδατος κρυστάλλῳ.</p>
        <p><a>22.153</a> ἔνθα δ' ἐπ' αὐτάων πλυνοὶ εὐρέες ἐγγὺς ἔασι</p>
        <p><a>22.154</a> καλοὶ λαΐνεοι, ὅθι εἵματα σιγαλόεντα</p>
        <p><a>22.155</a> πλύνεσκον Τρώων ἄλοχοι καλαί τε θύγατρες</p>
        <p><a>22.156</a> τὸ πρὶν ἐπ' εἰρήνης πρὶν ἐλθεῖν υἷας Ἀχαιῶν.</p>
        <p><a>22.157</a> τῇ ῥα παραδραμέτην φεύγων ὃ δ' ὄπισθε διώκων:</p>
        <p><a>22.158</a> πρόσθε μὲν ἐσθλὸς ἔφευγε, δίωκε δέ μιν μέγ' ἀμείνων</p>
        <p><a>22.159</a> καρπαλίμως, ἐπεὶ οὐχ ἱερήϊον οὐδὲ βοείην</p>
        <p><a>22.160</a> ἀρνύσθην, ἅ τε ποσσὶν ἀέθλια γίγνεται ἀνδρῶν,</p>
        <p><a>22.161</a> ἀλλὰ περὶ ψυχῆς θέον Ἕκτορος ἱπποδάμοιο.</p>
        <p><a>22.162</a> ὡς δ' ὅτ' ἀεθλοφόροι περὶ τέρματα μώνυχες ἵπποι</p>
        <p><a>22.163</a> ῥίμφα μάλα τρωχῶσι: τὸ δὲ μέγα κεῖται ἄεθλον</p>
        <p><a>22.164</a> ἢ τρίπος ἠὲ γυνὴ ἀνδρὸς κατατεθνηῶτος:</p>
        <p><a>22.165</a> ὣς τὼ τρὶς Πριάμοιο πόλιν πέρι δινηθήτην</p>
        <p><a>22.166</a> καρπαλίμοισι πόδεσσι: θεοὶ δ' ἐς πάντες ὁρῶντο:</p>
        <p><a>22.167</a> τοῖσι δὲ μύθων ἦρχε πατὴρ ἀνδρῶν τε θεῶν τε:</p>
        <p><a>22.168</a> ὢ πόποι ἦ φίλον ἄνδρα διωκόμενον περὶ τεῖχος</p>
        <p><a>22.169</a> ὀφθαλμοῖσιν ὁρῶμαι: ἐμὸν δ' ὀλοφύρεται ἦτορ</p>
        <p><a>22.170</a> Ἕκτορος, ὅς μοι πολλὰ βοῶν ἐπὶ μηρί' ἔκηεν</p>
        <p><a>22.171</a> Ἴδης ἐν κορυφῇσι πολυπτύχου, ἄλλοτε δ' αὖτε</p>
        <p><a>22.172</a> ἐν πόλει ἀκροτάτῃ: νῦν αὖτέ ἑ δῖος Ἀχιλλεὺς</p>
        <p><a>22.173</a> ἄστυ πέρι Πριάμοιο ποσὶν ταχέεσσι διώκει.</p>
        <p><a>22.174</a> ἀλλ' ἄγετε φράζεσθε θεοὶ καὶ μητιάασθε</p>
        <p><a>22.175</a> ἠέ μιν ἐκ θανάτοιο σαώσομεν, ἦέ μιν ἤδη</p>
        <p><a>22.176</a> Πηλεΐδῃ Ἀχιλῆϊ δαμάσσομεν ἐσθλὸν ἐόντα.</p>
        <p><a>22.177</a> τὸν δ' αὖτε προσέειπε θεὰ γλαυκῶπις Ἀθήνη:</p>
        <p><a>22.178</a> ὦ πάτερ ἀργικέραυνε κελαινεφὲς οἷον ἔειπες:</p>
        <p><a>22.179</a> ἄνδρα θνητὸν ἐόντα πάλαι πεπρωμένον αἴσῃ</p>
        <p><a>22.180</a> ἂψ ἐθέλεις θανάτοιο δυσηχέος ἐξαναλῦσαι;</p>
        <p><a>22.181</a> ἔρδ': ἀτὰρ οὔ τοι πάντες ἐπαινέομεν θεοὶ ἄλλοι.</p>
        <p><a>22.182</a> τὴν δ' ἀπαμειβόμενος προσέφη νεφεληγερέτα Ζεύς:</p>
        <p><a>22.183</a> θάρσει Τριτογένεια φίλον τέκος: οὔ νύ τι θυμῷ</p>
        <p><a>22.184</a> πρόφρονι μυθέομαι, ἐθέλω δέ τοι ἤπιος εἶναι:</p>
        <p><a>22.185</a> ἔρξον ὅπῃ δή τοι νόος ἔπλετο, μὴ δ' ἔτ' ἐρώει.</p>
        <p><a>22.186</a> ὣς εἰπὼν ὄτρυνε πάρος μεμαυῖαν Ἀθήνην:</p>
        <p><a>22.187</a> βῆ δὲ κατ' Οὐλύμποιο καρήνων ἀΐξασα.</p>
        <p><a>22.188</a> Ἕκτορα δ' ἀσπερχὲς κλονέων ἔφεπ' ὠκὺς Ἀχιλλεύς.</p>
        <p><a>22.189</a> ὡς δ' ὅτε νεβρὸν ὄρεσφι κύων ἐλάφοιο δίηται</p>
        <p><a>22.190</a> ὄρσας ἐξ εὐνῆς διά τ' ἄγκεα καὶ διὰ βήσσας:</p>
        <p><a>22.191</a> τὸν δ' εἴ πέρ τε λάθῃσι καταπτήξας ὑπὸ θάμνῳ,</p>
        <p><a>22.192</a> ἀλλά τ' ἀνιχνεύων θέει ἔμπεδον ὄφρά κεν εὕρῃ:</p>
        <p><a>22.193</a> ὣς Ἕκτωρ οὐ λῆθε ποδώκεα Πηλεΐωνα.</p>
        <p><a>22.194</a> ὁσσάκι δ' ὁρμήσειε πυλάων Δαρδανιάων</p>
        <p><a>22.195</a> ἀντίον ἀΐξασθαι ἐϋδμήτους ὑπὸ πύργους,</p>
        <p><a>22.196</a> εἴ πως οἷ καθύπερθεν ἀλάλκοιεν βελέεσσι,</p>
        <p><a>22.197</a> τοσσάκι μιν προπάροιθεν ἀποστρέψασκε παραφθὰς</p>
        <p><a>22.198</a> πρὸς πεδίον: αὐτὸς δὲ ποτὶ πτόλιος πέτετ' αἰεί.</p>
        <p><a>22.199</a> ὡς δ' ἐν ὀνείρῳ οὐ δύναται φεύγοντα διώκειν:</p>
        <p><a>22.200</a> οὔτ' ἄρ' ὃ τὸν δύναται ὑποφεύγειν οὔθ' ὃ διώκειν:</p>
        <p><a>22.201</a> ὣς ὃ τὸν οὐ δύνατο μάρψαι ποσίν, οὐδ' ὃς ἀλύξαι.</p>
        <p><a>22.202</a> πῶς δέ κεν Ἕκτωρ κῆρας ὑπεξέφυγεν θανάτοιο,</p>
        <p><a>22.203</a> εἰ μή οἱ πύματόν τε καὶ ὕστατον ἤντετ' Ἀπόλλων</p>
        <p><a>22.204</a> ἐγγύθεν, ὅς οἱ ἐπῶρσε μένος λαιψηρά τε γοῦνα;</p>
        <p><a>22.205</a> λαοῖσιν δ' ἀνένευε καρήατι δῖος Ἀχιλλεύς,</p>
        <p><a>22.206</a> οὐδ' ἔα ἱέμεναι ἐπὶ Ἕκτορι πικρὰ βέλεμνα,</p>
        <p><a>22.207</a> μή τις κῦδος ἄροιτο βαλών, ὃ δὲ δεύτερος ἔλθοι.</p>
        <p><a>22.208</a> ἀλλ' ὅτε δὴ τὸ τέταρτον ἐπὶ κρουνοὺς ἀφίκοντο,</p>
        <p><a>22.209</a> καὶ τότε δὴ χρύσεια πατὴρ ἐτίταινε τάλαντα,</p>
        <p><a>22.210</a> ἐν δ' ἐτίθει δύο κῆρε τανηλεγέος θανάτοιο,</p>
        <p><a>22.211</a> τὴν μὲν Ἀχιλλῆος, τὴν δ' Ἕκτορος ἱπποδάμοιο,</p>
        <p><a>22.212</a> ἕλκε δὲ μέσσα λαβών: ῥέπε δ' Ἕκτορος αἴσιμον ἦμαρ,</p>
        <p><a>22.213</a> ᾤχετο δ' εἰς Ἀΐδαο, λίπεν δέ ἑ Φοῖβος Ἀπόλλων.</p>
        <p><a>22.214</a> Πηλεΐωνα δ' ἵκανε θεὰ γλαυκῶπις Ἀθήνη,</p>
        <p><a>22.215</a> ἀγχοῦ δ' ἱσταμένη ἔπεα πτερόεντα προσηύδα:</p>
        <p><a>22.216</a> νῦν δὴ νῶι ἔολπα Διῒ φίλε φαίδιμ' Ἀχιλλεῦ</p>
        <p><a>22.217</a> οἴσεσθαι μέγα κῦδος Ἀχαιοῖσι προτὶ νῆας</p>
        <p><a>22.218</a> Ἕκτορα δῃώσαντε μάχης ἄατόν περ ἐόντα.</p>
        <p><a>22.219</a> οὔ οἱ νῦν ἔτι γ' ἔστι πεφυγμένον ἄμμε γενέσθαι,</p>
        <p><a>22.220</a> οὐδ' εἴ κεν μάλα πολλὰ πάθοι ἑκάεργος Ἀπόλλων</p>
        <p><a>22.221</a> προπροκυλινδόμενος πατρὸς Διὸς αἰγιόχοιο.</p>
        <p><a>22.222</a> ἀλλὰ σὺ μὲν νῦν στῆθι καὶ ἄμπνυε, τόνδε δ' ἐγώ τοι</p>
        <p><a>22.223</a> οἰχομένη πεπιθήσω ἐναντίβιον μαχέσασθαι.</p>
        <p><a>22.224</a> ὣς φάτ' Ἀθηναίη, ὃ δ' ἐπείθετο, χαῖρε δὲ θυμῷ,</p>
        <p><a>22.225</a> στῆ δ' ἄρ' ἐπὶ μελίης χαλκογλώχινος ἐρεισθείς.</p>
        <p><a>22.226</a> ἣ δ' ἄρα τὸν μὲν ἔλειπε, κιχήσατο δ' Ἕκτορα δῖον</p>
        <p><a>22.227</a> Δηϊφόβῳ ἐϊκυῖα δέμας καὶ ἀτειρέα φωνήν:</p>
        <p><a>22.228</a> ἀγχοῦ δ' ἱσταμένη ἔπεα πτερόεντα προσηύδα:</p>
        <p><a>22.229</a> ἠθεῖ' ἦ μάλα δή σε βιάζεται ὠκὺς Ἀχιλλεὺς</p>
        <p><a>22.230</a> ἄστυ πέρι Πριάμοιο ποσὶν ταχέεσσι διώκων:</p>
        <p><a>22.231</a> ἀλλ' ἄγε δὴ στέωμεν καὶ ἀλεξώμεσθα μένοντες.</p>
        <p><a>22.232</a> τὴν δ' αὖτε προσέειπε μέγας κορυθαίολος Ἕκτωρ:</p>
        <p><a>22.233</a> Δηΐφοβ' ἦ μέν μοι τὸ πάρος πολὺ φίλτατος ἦσθα</p>
        <p><a>22.234</a> γνωτῶν οὓς Ἑκάβη ἠδὲ Πρίαμος τέκε παῖδας:</p>
        <p><a>22.235</a> νῦν δ' ἔτι καὶ μᾶλλον νοέω φρεσὶ τιμήσασθαι,</p>
        <p><a>22.236</a> ὃς ἔτλης ἐμεῦ εἵνεκ', ἐπεὶ ἴδες ὀφθαλμοῖσι,</p>
        <p><a>22.237</a> τείχεος ἐξελθεῖν, ἄλλοι δ' ἔντοσθε μένουσι.</p>
        <p><a>22.238</a> τὸν δ' αὖτε προσέειπε θεὰ γλαυκῶπις Ἀθήνη:</p>
        <p><a>22.239</a> ἠθεῖ' ἦ μὲν πολλὰ πατὴρ καὶ πότνια μήτηρ</p>
        <p><a>22.240</a> λίσσονθ' ἑξείης γουνούμενοι, ἀμφὶ δ' ἑταῖροι,</p>
        <p><a>22.241</a> αὖθι μένειν: τοῖον γὰρ ὑποτρομέουσιν ἅπαντες:</p>
        <p><a>22.242</a> ἀλλ' ἐμὸς ἔνδοθι θυμὸς ἐτείρετο πένθεϊ λυγρῷ.</p>
        <p><a>22.243</a> νῦν δ' ἰθὺς μεμαῶτε μαχώμεθα, μὴ δέ τι δούρων</p>
        <p><a>22.244</a> ἔστω φειδωλή, ἵνα εἴδομεν εἴ κεν Ἀχιλλεὺς</p>
        <p><a>22.245</a> νῶϊ κατακτείνας ἔναρα βροτόεντα φέρηται</p>
        <p><a>22.246</a> νῆας ἔπι γλαφυράς, ἦ κεν σῷ δουρὶ δαμήῃ.</p>
        <p><a>22.247</a> ὣς φαμένη καὶ κερδοσύνῃ ἡγήσατ' Ἀθήνη:</p>
        <p><a>22.248</a> οἳ δ' ὅτε δὴ σχεδὸν ἦσαν ἐπ' ἀλλήλοισιν ἰόντες,</p>
        <p><a>22.249</a> τὸν πρότερος προσέειπε μέγας κορυθαίολος Ἕκτωρ:</p>
        <p><a>22.250</a> οὔ σ' ἔτι Πηλέος υἱὲ φοβήσομαι, ὡς τὸ πάρος περ</p>
        <p><a>22.251</a> τρὶς περὶ ἄστυ μέγα Πριάμου δίον, οὐδέ ποτ' ἔτλην</p>
        <p><a>22.252</a> μεῖναι ἐπερχόμενον: νῦν αὖτέ με θυμὸς ἀνῆκε</p>
        <p><a>22.253</a> στήμεναι ἀντία σεῖο: ἕλοιμί κεν ἤ κεν ἁλοίην.</p>
        <p><a>22.254</a> ἀλλ' ἄγε δεῦρο θεοὺς ἐπιδώμεθα: τοὶ γὰρ ἄριστοι</p>
        <p><a>22.255</a> μάρτυροι ἔσσονται καὶ ἐπίσκοποι ἁρμονιάων:</p>
        <p><a>22.256</a> οὐ γὰρ ἐγώ σ' ἔκπαγλον ἀεικιῶ, αἴ κεν ἐμοὶ Ζεὺς</p>
        <p><a>22.257</a> δώῃ καμμονίην, σὴν δὲ ψυχὴν ἀφέλωμαι:</p>
        <p><a>22.258</a> ἀλλ' ἐπεὶ ἄρ κέ σε συλήσω κλυτὰ τεύχε' Ἀχιλλεῦ</p>
        <p><a>22.259</a> νεκρὸν Ἀχαιοῖσιν δώσω πάλιν: ὣς δὲ σὺ ῥέζειν.</p>
        <p><a>22.260</a> τὸν δ' ἄρ' ὑπόδρα ἰδὼν προσέφη πόδας ὠκὺς Ἀχιλλεύς:</p>
        <p><a>22.261</a> Ἕκτορ μή μοι ἄλαστε συνημοσύνας ἀγόρευε:</p>
        <p><a>22.262</a> ὡς οὐκ ἔστι λέουσι καὶ ἀνδράσιν ὅρκια πιστά,</p>
        <p><a>22.263</a> οὐδὲ λύκοι τε καὶ ἄρνες ὁμόφρονα θυμὸν ἔχουσιν,</p>
        <p><a>22.264</a> ἀλλὰ κακὰ φρονέουσι διαμπερὲς ἀλλήλοισιν,</p>
        <p><a>22.265</a> ὣς οὐκ ἔστ' ἐμὲ καὶ σὲ φιλήμεναι, οὐδέ τι νῶϊν</p>
        <p><a>22.266</a> ὅρκια ἔσσονται, πρίν γ' ἢ ἕτερόν γε πεσόντα</p>
        <p><a>22.267</a> αἵματος ἆσαι Ἄρηα ταλαύρινον πολεμιστήν.</p>
        <p><a>22.268</a> παντοίης ἀρετῆς μιμνήσκεο: νῦν σε μάλα χρὴ</p>
        <p><a>22.269</a> αἰχμητήν τ' ἔμεναι καὶ θαρσαλέον πολεμιστήν.</p>
        <p><a>22.270</a> οὔ τοι ἔτ' ἔσθ' ὑπάλυξις, ἄφαρ δέ σε Παλλὰς Ἀθήνη</p>
        <p><a>22.271</a> ἔγχει ἐμῷ δαμάᾳ: νῦν δ' ἀθρόα πάντ' ἀποτίσεις</p>
        <p><a>22.272</a> κήδε' ἐμῶν ἑτάρων οὓς ἔκτανες ἔγχεϊ θύων.</p>
        <p><a>22.273</a> ἦ ῥα, καὶ ἀμπεπαλὼν προΐει δολιχόσκιον ἔγχος:</p>
        <p><a>22.274</a> καὶ τὸ μὲν ἄντα ἰδὼν ἠλεύατο φαίδιμος Ἕκτωρ:</p>
        <p><a>22.275</a> ἕζετο γὰρ προϊδών, τὸ δ' ὑπέρπτατο χάλκεον ἔγχος,</p>
        <p><a>22.276</a> ἐν γαίῃ δ' ἐπάγη: ἀνὰ δ' ἥρπασε Παλλὰς Ἀθήνη,</p>
        <p><a>22.277</a> ἂψ δ' Ἀχιλῆϊ δίδου, λάθε δ' Ἕκτορα ποιμένα λαῶν.</p>
        <p><a>22.278</a> Ἕκτωρ δὲ προσέειπεν ἀμύμονα Πηλεΐωνα:</p>
        <p><a>22.279</a> ἤμβροτες, οὐδ' ἄρα πώ τι θεοῖς ἐπιείκελ' Ἀχιλλεῦ</p>
        <p><a>22.280</a> ἐκ Διὸς ἠείδης τὸν ἐμὸν μόρον, ἦ τοι ἔφης γε:</p>
        <p><a>22.281</a> ἀλλά τις ἀρτιεπὴς καὶ ἐπίκλοπος ἔπλεο μύθων,</p>
        <p><a>22.282</a> ὄφρά σ' ὑποδείσας μένεος ἀλκῆς τε λάθωμαι.</p>
        <p><a>22.283</a> οὐ μέν μοι φεύγοντι μεταφρένῳ ἐν δόρυ πήξεις,</p>
        <p><a>22.284</a> ἀλλ' ἰθὺς μεμαῶτι διὰ στήθεσφιν ἔλασσον</p>
        <p><a>22.285</a> εἴ τοι ἔδωκε θεός: νῦν αὖτ' ἐμὸν ἔγχος ἄλευαι</p>
        <p><a>22.286</a> χάλκεον: ὡς δή μιν σῷ ἐν χροῒ πᾶν κομίσαιο.</p>
        <p><a>22.287</a> καί κεν ἐλαφρότερος πόλεμος Τρώεσσι γένοιτο</p>
        <p><a>22.288</a> σεῖο καταφθιμένοιο: σὺ γάρ σφισι πῆμα μέγιστον.</p>
        <p><a>22.289</a> ἦ ῥα, καὶ ἀμπεπαλὼν προΐει δολιχόσκιον ἔγχος,</p>
        <p><a>22.290</a> καὶ βάλε Πηλεΐδαο μέσον σάκος οὐδ' ἀφάμαρτε:</p>
        <p><a>22.291</a> τῆλε δ' ἀπεπλάγχθη σάκεος δόρυ: χώσατο δ' Ἕκτωρ</p>
        <p><a>22.292</a> ὅττί ῥά οἱ βέλος ὠκὺ ἐτώσιον ἔκφυγε χειρός,</p>
        <p><a>22.293</a> στῆ δὲ κατηφήσας, οὐδ' ἄλλ' ἔχε μείλινον ἔγχος.</p>
        <p><a>22.294</a> Δηΐφοβον δ' ἐκάλει λευκάσπιδα μακρὸν ἀΰσας:</p>
        <p><a>22.295</a> ᾔτεέ μιν δόρυ μακρόν: ὃ δ' οὔ τί οἱ ἐγγύθεν ἦεν.</p>
        <p><a>22.296</a> Ἕκτωρ δ' ἔγνω ᾗσιν ἐνὶ φρεσὶ φώνησέν τε:</p>
        <p><a>22.297</a> ὢ πόποι ἦ μάλα δή με θεοὶ θάνατον δὲ κάλεσσαν:</p>
        <p><a>22.298</a> Δηΐφοβον γὰρ ἔγωγ' ἐφάμην ἥρωα παρεῖναι:</p>
        <p><a>22.299</a> ἀλλ' ὃ μὲν ἐν τείχει, ἐμὲ δ' ἐξαπάτησεν Ἀθήνη.</p>
        <p><a>22.300</a> νῦν δὲ δὴ ἐγγύθι μοι θάνατος κακός, οὐδ' ἔτ' ἄνευθεν,</p>
        <p><a>22.301</a> οὐδ' ἀλέη: ἦ γάρ ῥα πάλαι τό γε φίλτερον ἦεν</p>
        <p><a>22.302</a> Ζηνί τε καὶ Διὸς υἷι ἑκηβόλῳ, οἵ με πάρος γε</p>
        <p><a>22.303</a> πρόφρονες εἰρύατο: νῦν αὖτέ με μοῖρα κιχάνει.</p>
        <p><a>22.304</a> μὴ μὰν ἀσπουδί γε καὶ ἀκλειῶς ἀπολοίμην,</p>
        <p><a>22.305</a> ἀλλὰ μέγα ῥέξας τι καὶ ἐσσομένοισι πυθέσθαι.</p>
        <p><a>22.306</a> ὣς ἄρα φωνήσας εἰρύσσατο φάσγανον ὀξύ,</p>
        <p><a>22.307</a> τό οἱ ὑπὸ λαπάρην τέτατο μέγα τε στιβαρόν τε,</p>
        <p><a>22.308</a> οἴμησεν δὲ ἀλεὶς ὥς τ' αἰετὸς ὑψιπετήεις,</p>
        <p><a>22.309</a> ὅς τ' εἶσιν πεδίον δὲ διὰ νεφέων ἐρεβεννῶν</p>
        <p><a>22.310</a> ἁρπάξων ἢ ἄρν' ἀμαλὴν ἤ πτῶκα λαγωόν:</p>
        <p><a>22.311</a> ὣς Ἕκτωρ οἴμησε τινάσσων φάσγανον ὀξύ.</p>
        <p><a>22.312</a> ὁρμήθη δ' Ἀχιλεύς, μένεος δ' ἐμπλήσατο θυμὸν</p>
        <p><a>22.313</a> ἀγρίου, πρόσθεν δὲ σάκος στέρνοιο κάλυψε</p>
        <p><a>22.314</a> καλὸν δαιδάλεον, κόρυθι δ' ἐπένευε φαεινῇ</p>
        <p><a>22.315</a> τετραφάλῳ: καλαὶ δὲ περισσείοντο ἔθειραι</p>
        <p><a>22.316</a> χρύσεαι, ἃς Ἥφαιστος ἵει λόφον ἀμφὶ θαμειάς.</p>
        <p><a>22.317</a> οἷος δ' ἀστὴρ εἶσι μετ' ἀστράσι νυκτὸς ἀμολγῷ</p>
        <p><a>22.318</a> ἕσπερος, ὃς κάλλιστος ἐν οὐρανῷ ἵσταται ἀστήρ,</p>
        <p><a>22.319</a> ὣς αἰχμῆς ἀπέλαμπ' εὐήκεος, ἣν ἄρ' Ἀχιλλεὺς</p>
        <p><a>22.320</a> πάλλεν δεξιτερῇ φρονέων κακὸν Ἕκτορι δίῳ</p>
        <p><a>22.321</a> εἰσορόων χρόα καλόν, ὅπῃ εἴξειε μάλιστα.</p>
        <p><a>22.322</a> τοῦ δὲ καὶ ἄλλο τόσον μὲν ἔχε χρόα χάλκεα τεύχεα</p>
        <p><a>22.323</a> καλά, τὰ Πατρόκλοιο βίην ἐνάριξε κατακτάς:</p>
        <p><a>22.324</a> φαίνετο δ' ᾗ κληῗδες ἀπ' ὤμων αὐχέν' ἔχουσι</p>
        <p><a>22.325</a> λαυκανίην, ἵνα τε ψυχῆς ὤκιστος ὄλεθρος:</p>
        <p><a>22.326</a> τῇ ῥ' ἐπὶ οἷ μεμαῶτ' ἔλασ' ἔγχεϊ δῖος Ἀχιλλεύς,</p>
        <p><a>22.327</a> ἀντικρὺ δ' ἁπαλοῖο δι' αὐχένος ἤλυθ' ἀκωκή:</p>
        <p><a>22.328</a> οὐδ' ἄρ' ἀπ' ἀσφάραγον μελίη τάμε χαλκοβάρεια,</p>
        <p><a>22.329</a> ὄφρά τί μιν προτιείποι ἀμειβόμενος ἐπέεσσιν.</p>
        <p><a>22.330</a> ἤριπε δ' ἐν κονίῃς: ὃ δ' ἐπεύξατο δῖος Ἀχιλλεύς:</p>
        <p><a>22.331</a> Ἕκτορ ἀτάρ που ἔφης Πατροκλῆ' ἐξεναρίζων</p>
        <p><a>22.332</a> σῶς ἔσσεσθ', ἐμὲ δ' οὐδὲν ὀπίζεο νόσφιν ἐόντα</p>
        <p><a>22.333</a> νήπιε: τοῖο δ' ἄνευθεν ἀοσσητὴρ μέγ' ἀμείνων</p>
        <p><a>22.334</a> νηυσὶν ἔπι γλαφυρῇσιν ἐγὼ μετόπισθε λελείμμην,</p>
        <p><a>22.335</a> ὅς τοι γούνατ' ἔλυσα: σὲ μὲν κύνες ἠδ' οἰωνοὶ</p>
        <p><a>22.336</a> ἑλκήσουσ' ἀϊκῶς, τὸν δὲ κτεριοῦσιν Ἀχαιοί.</p>
        <p><a>22.337</a> τὸν δ' ὀλιγοδρανέων προσέφη κορυθαίολος Ἕκτωρ:</p>
        <p><a>22.338</a> λίσσομ' ὑπὲρ ψυχῆς καὶ γούνων σῶν τε τοκήων</p>
        <p><a>22.339</a> μή με ἔα παρὰ νηυσὶ κύνας καταδάψαι Ἀχαιῶν,</p>
        <p><a>22.340</a> ἀλλὰ σὺ μὲν χαλκόν τε ἅλις χρυσόν τε δέδεξο</p>
        <p><a>22.341</a> δῶρα τά τοι δώσουσι πατὴρ καὶ πότνια μήτηρ,</p>
        <p><a>22.342</a> σῶμα δὲ οἴκαδ' ἐμὸν δόμεναι πάλιν, ὄφρα πυρός με</p>
        <p><a>22.343</a> Τρῶες καὶ Τρώων ἄλοχοι λελάχωσι θανόντα.</p>
        <p><a>22.344</a> τὸν δ' ἄρ' ὑπόδρα ἰδὼν προσέφη πόδας ὠκὺς Ἀχιλλεὺς:</p>
        <p><a>22.345</a> μή με κύον γούνων γουνάζεο μὴ δὲ τοκήων:</p>
        <p><a>22.346</a> αἲ γάρ πως αὐτόν με μένος καὶ θυμὸς ἀνήη</p>
        <p><a>22.347</a> ὤμ' ἀποταμνόμενον κρέα ἔδμεναι, οἷα ἔοργας,</p>
        <p><a>22.348</a> ὡς οὐκ ἔσθ' ὃς σῆς γε κύνας κεφαλῆς ἀπαλάλκοι,</p>
        <p><a>22.349</a> οὐδ' εἴ κεν δεκάκις τε καὶ εἰκοσινήριτ' ἄποινα</p>
        <p><a>22.350</a> στήσωσ' ἐνθάδ' ἄγοντες, ὑπόσχωνται δὲ καὶ ἄλλα,</p>
        <p><a>22.351</a> οὐδ' εἴ κέν σ' αὐτὸν χρυσῷ ἐρύσασθαι ἀνώγοι</p>
        <p><a>22.352</a> Δαρδανίδης Πρίαμος: οὐδ' ὧς σέ γε πότνια μήτηρ</p>
        <p><a>22.353</a> ἐνθεμένη λεχέεσσι γοήσεται ὃν τέκεν αὐτή,</p>
        <p><a>22.354</a> ἀλλὰ κύνες τε καὶ οἰωνοὶ κατὰ πάντα δάσονται.</p>
        <p><a>22.355</a> τὸν δὲ καταθνῄσκων προσέφη κορυθαίολος Ἕκτωρ:</p>
        <p><a>22.356</a> ἦ σ' εὖ γιγνώσκων προτιόσσομαι, οὐδ' ἄρ' ἔμελλον</p>
        <p><a>22.357</a> πείσειν: ἦ γὰρ σοί γε σιδήρεος ἐν φρεσὶ θυμός.</p>
        <p><a>22.358</a> φράζεο νῦν, μή τοί τι θεῶν μήνιμα γένωμαι</p>
        <p><a>22.359</a> ἤματι τῷ ὅτε κέν σε Πάρις καὶ Φοῖβος Ἀπόλλων</p>
        <p><a>22.360</a> ἐσθλὸν ἐόντ' ὀλέσωσιν ἐνὶ Σκαιῇσι πύλῃσιν.</p>
        <p><a>22.361</a> ὣς ἄρα μιν εἰπόντα τέλος θανάτοιο κάλυψε,</p>
        <p><a>22.362</a> ψυχὴ δ' ἐκ ῥεθέων πταμένη Ἄϊδος δὲ βεβήκει</p>
        <p><a>22.363</a> ὃν πότμον γοόωσα λιποῦσ' ἀνδροτῆτα καὶ ἥβην.</p>
        <p><a>22.364</a> τὸν καὶ τεθνηῶτα προσηύδα δῖος Ἀχιλλεύς:</p>
        <p><a>22.365</a> τέθναθι: κῆρα δ' ἐγὼ τότε δέξομαι ὁππότε κεν δὴ</p>
        <p><a>22.366</a> Ζεὺς ἐθέλῃ τελέσαι ἠδ' ἀθάνατοι θεοὶ ἄλλοι.</p>
        <p><a>22.367</a> ἦ ῥα, καὶ ἐκ νεκροῖο ἐρύσσατο χάλκεον ἔγχος,</p>
        <p><a>22.368</a> καὶ τό γ' ἄνευθεν ἔθηχ', ὃ δ' ἀπ' ὤμων τεύχε' ἐσύλα</p>
        <p><a>22.369</a> αἱματόεντ': ἄλλοι δὲ περίδραμον υἷες Ἀχαιῶν,</p>
        <p><a>22.370</a> οἳ καὶ θηήσαντο φυὴν καὶ εἶδος ἀγητὸν</p>
        <p><a>22.371</a> Ἕκτορος: οὐδ' ἄρα οἵ τις ἀνουτητί γε παρέστη.</p>
        <p><a>22.372</a> ὧδε δέ τις εἴπεσκεν ἰδὼν ἐς πλησίον ἄλλον:</p>
        <p><a>22.373</a> ὢ πόποι, ἦ μάλα δὴ μαλακώτερος ἀμφαφάασθαι</p>
        <p><a>22.374</a> Ἕκτωρ ἢ ὅτε νῆας ἐνέπρησεν πυρὶ κηλέῳ.</p>
        <p><a>22.375</a> ὣς ἄρα τις εἴπεσκε καὶ οὐτήσασκε παραστάς.</p>
        <p><a>22.376</a> τὸν δ' ἐπεὶ ἐξενάριξε ποδάρκης δῖος Ἀχιλλεύς,</p>
        <p><a>22.377</a> στὰς ἐν Ἀχαιοῖσιν ἔπεα πτερόεντ' ἀγόρευεν:</p>
        <p><a>22.378</a> ὦ φίλοι Ἀργείων ἡγήτορες ἠδὲ μέδοντες</p>
        <p><a>22.379</a> ἐπεὶ δὴ τόνδ' ἄνδρα θεοὶ δαμάσασθαι ἔδωκαν,</p>
        <p><a>22.380</a> ὃς κακὰ πόλλ' ἔρρεξεν ὅσ' οὐ σύμπαντες οἱ ἄλλοι,</p>
        <p><a>22.381</a> εἰ δ' ἄγετ' ἀμφὶ πόλιν σὺν τεύχεσι πειρηθῶμεν,</p>
        <p><a>22.382</a> ὄφρά κ' ἔτι γνῶμεν Τρώων νόον ὅν τιν' ἔχουσιν,</p>
        <p><a>22.383</a> ἢ καταλείψουσιν πόλιν ἄκρην τοῦδε πεσόντος,</p>
        <p><a>22.384</a> ἦε μένειν μεμάασι καὶ Ἕκτορος οὐκέτ' ἐόντος.</p>
        <p><a>22.385</a> ἀλλὰ τί ἤ μοι ταῦτα φίλος διελέξατο θυμός;</p>
        <p><a>22.386</a> κεῖται πὰρ νήεσσι νέκυς ἄκλαυτος ἄθαπτος</p>
        <p><a>22.387</a> Πάτροκλος: τοῦ δ' οὐκ ἐπιλήσομαι, ὄφρ' ἂν ἔγωγε</p>
        <p><a>22.388</a> ζωοῖσιν μετέω καί μοι φίλα γούνατ' ὀρώρῃ:</p>
        <p><a>22.389</a> εἰ δὲ θανόντων περ καταλήθοντ' εἰν Ἀΐδαο</p>
        <p><a>22.390</a> αὐτὰρ ἐγὼ καὶ κεῖθι φίλου μεμνήσομ' ἑταίρου.</p>
        <p><a>22.391</a> νῦν δ' ἄγ' ἀείδοντες παιήονα κοῦροι Ἀχαιῶν</p>
        <p><a>22.392</a> νηυσὶν ἔπι γλαφυρῇσι νεώμεθα, τόνδε δ' ἄγωμεν.</p>
        <p><a>22.393</a> ἠράμεθα μέγα κῦδος: ἐπέφνομεν Ἕκτορα δῖον,</p>
        <p><a>22.394</a> ᾧ Τρῶες κατὰ ἄστυ θεῷ ὣς εὐχετόωντο.</p>
        <p><a>22.395</a> ἦ ῥα, καὶ Ἕκτορα δῖον ἀεικέα μήδετο ἔργα.</p>
        <p><a>22.396</a> ἀμφοτέρων μετόπισθε ποδῶν τέτρηνε τένοντε</p>
        <p><a>22.397</a> ἐς σφυρὸν ἐκ πτέρνης, βοέους δ' ἐξῆπτεν ἱμάντας,</p>
        <p><a>22.398</a> ἐκ δίφροιο δ' ἔδησε, κάρη δ' ἕλκεσθαι ἔασεν:</p>
        <p><a>22.399</a> ἐς δίφρον δ' ἀναβὰς ἀνά τε κλυτὰ τεύχε' ἀείρας</p>
        <p><a>22.400</a> μάστιξέν ῥ' ἐλάαν, τὼ δ' οὐκ ἀέκοντε πετέσθην.</p>
        <p><a>22.401</a> τοῦ δ' ἦν ἑλκομένοιο κονίσαλος, ἀμφὶ δὲ χαῖται</p>
        <p><a>22.402</a> κυάνεαι πίτναντο, κάρη δ' ἅπαν ἐν κονίῃσι</p>
        <p><a>22.403</a> κεῖτο πάρος χαρίεν: τότε δὲ Ζεὺς δυσμενέεσσι</p>
        <p><a>22.404</a> δῶκεν ἀεικίσσασθαι ἑῇ ἐν πατρίδι γαίῃ.</p>
        <p><a>22.405</a> ὣς τοῦ μὲν κεκόνιτο κάρη ἅπαν: ἣ δέ νυ μήτηρ</p>
        <p><a>22.406</a> τίλλε κόμην, ἀπὸ δὲ λιπαρὴν ἔρριψε καλύπτρην</p>
        <p><a>22.407</a> τηλόσε, κώκυσεν δὲ μάλα μέγα παῖδ' ἐσιδοῦσα:</p>
        <p><a>22.408</a> ᾤμωξεν δ' ἐλεεινὰ πατὴρ φίλος, ἀμφὶ δὲ λαοὶ</p>
        <p><a>22.409</a> κωκυτῷ τ' εἴχοντο καὶ οἰμωγῇ κατὰ ἄστυ.</p>
        <p><a>22.410</a> τῷ δὲ μάλιστ' ἄρ' ἔην ἐναλίγκιον ὡς εἰ ἅπασα</p>
        <p><a>22.411</a> Ἴλιος ὀφρυόεσσα πυρὶ σμύχοιτο κατ' ἄκρης.</p>
        <p><a>22.412</a> λαοὶ μέν ῥα γέροντα μόγις ἔχον ἀσχαλόωντα</p>
        <p><a>22.413</a> ἐξελθεῖν μεμαῶτα πυλάων Δαρδανιάων.</p>
        <p><a>22.414</a> πάντας δ' ἐλλιτάνευε κυλινδόμενος κατὰ κόπρον,</p>
        <p><a>22.415</a> ἐξονομακλήδην ὀνομάζων ἄνδρα ἕκαστον:</p>
        <p><a>22.416</a> σχέσθε φίλοι, καί μ' οἶον ἐάσατε κηδόμενοί περ</p>
        <p><a>22.417</a> ἐξελθόντα πόληος ἱκέσθ' ἐπὶ νῆας Ἀχαιῶν.</p>
        <p><a>22.418</a> λίσσωμ' ἀνέρα τοῦτον ἀτάσθαλον ὀβριμοεργόν,</p>
        <p><a>22.419</a> ἤν πως ἡλικίην αἰδέσσεται ἠδ' ἐλεήσῃ</p>
        <p><a>22.420</a> γῆρας: καὶ δέ νυ τῷ γε πατὴρ τοιόσδε τέτυκται</p>
        <p><a>22.421</a> Πηλεύς, ὅς μιν ἔτικτε καὶ ἔτρεφε πῆμα γενέσθαι</p>
        <p><a>22.422</a> Τρωσί: μάλιστα δ' ἐμοὶ περὶ πάντων ἄλγε' ἔθηκε.</p>
        <p><a>22.423</a> τόσσους γάρ μοι παῖδας ἀπέκτανε τηλεθάοντας:</p>
        <p><a>22.424</a> τῶν πάντων οὐ τόσσον ὀδύρομαι ἀχνύμενός περ</p>
        <p><a>22.425</a> ὡς ἑνός, οὗ μ' ἄχος ὀξὺ κατοίσεται Ἄϊδος εἴσω,</p>
        <p><a>22.426</a> Ἕκτορος: ὡς ὄφελεν θανέειν ἐν χερσὶν ἐμῇσι:</p>
        <p><a>22.427</a> τώ κε κορεσσάμεθα κλαίοντέ τε μυρομένω τε</p>
        <p><a>22.428</a> μήτηρ θ', ἥ μιν ἔτικτε δυσάμμορος, ἠδ' ἐγὼ αὐτός.</p>
        <p><a>22.429</a> ὣς ἔφατο κλαίων, ἐπὶ δὲ στενάχοντο πολῖται:</p>
        <p><a>22.430</a> Τρῳῇσιν δ' Ἑκάβη ἁδινοῦ ἐξῆρχε γόοιο:</p>
        <p><a>22.431</a> τέκνον ἐγὼ δειλή: τί νυ βείομαι αἰνὰ παθοῦσα</p>
        <p><a>22.432</a> σεῦ ἀποτεθνηῶτος; ὅ μοι νύκτάς τε καὶ ἦμαρ</p>
        <p><a>22.433</a> εὐχωλὴ κατὰ ἄστυ πελέσκεο, πᾶσί τ' ὄνειαρ</p>
        <p><a>22.434</a> Τρωσί τε καὶ Τρῳῇσι κατὰ πτόλιν, οἵ σε θεὸν ὣς</p>
        <p><a>22.435</a> δειδέχατ': ἦ γὰρ καί σφι μάλα μέγα κῦδος ἔησθα</p>
        <p><a>22.436</a> ζωὸς ἐών: νῦν αὖ θάνατος καὶ μοῖρα κιχάνει.</p>
        <p><a>22.437</a> ὣς ἔφατο κλαίουσ', ἄλοχος δ' οὔ πώ τι πέπυστο</p>
        <p><a>22.438</a> Ἕκτορος: οὐ γάρ οἵ τις ἐτήτυμος ἄγγελος ἐλθὼν</p>
        <p><a>22.439</a> ἤγγειλ' ὅττί ῥά οἱ πόσις ἔκτοθι μίμνε πυλάων,</p>
        <p><a>22.440</a> ἀλλ' ἥ γ' ἱστὸν ὕφαινε μυχῷ δόμου ὑψηλοῖο</p>
        <p><a>22.441</a> δίπλακα πορφυρέην, ἐν δὲ θρόνα ποικίλ' ἔπασσε.</p>
        <p><a>22.442</a> κέκλετο δ' ἀμφιπόλοισιν ἐϋπλοκάμοις κατὰ δῶμα</p>
        <p><a>22.443</a> ἀμφὶ πυρὶ στῆσαι τρίποδα μέγαν, ὄφρα πέλοιτο</p>
        <p><a>22.444</a> Ἕκτορι θερμὰ λοετρὰ μάχης ἐκ νοστήσαντι</p>
        <p><a>22.445</a> νηπίη, οὐδ' ἐνόησεν ὅ μιν μάλα τῆλε λοετρῶν</p>
        <p><a>22.446</a> χερσὶν Ἀχιλλῆος δάμασε γλαυκῶπις Ἀθήνη.</p>
        <p><a>22.447</a> κωκυτοῦ δ' ἤκουσε καὶ οἰμωγῆς ἀπὸ πύργου:</p>
        <p><a>22.448</a> τῆς δ' ἐλελίχθη γυῖα, χαμαὶ δέ οἱ ἔκπεσε κερκίς:</p>
        <p><a>22.449</a> ἣ δ' αὖτις δμῳῇσιν ἐϋπλοκάμοισι μετηύδα:</p>
        <p><a>22.450</a> δεῦτε δύω μοι ἕπεσθον, ἴδωμ' ὅτιν' ἔργα τέτυκται.</p>
        <p><a>22.451</a> αἰδοίης ἑκυρῆς ὀπὸς ἔκλυον, ἐν δ' ἐμοὶ αὐτῇ</p>
        <p><a>22.452</a> στήθεσι πάλλεται ἦτορ ἀνὰ στόμα, νέρθε δὲ γοῦνα</p>
        <p><a>22.453</a> πήγνυται: ἐγγὺς δή τι κακὸν Πριάμοιο τέκεσσιν.</p>
        <p><a>22.454</a> αἲ γὰρ ἀπ' οὔατος εἴη ἐμεῦ ἔπος: ἀλλὰ μάλ' αἰνῶς</p>
        <p><a>22.455</a> δείδω μὴ δή μοι θρασὺν Ἕκτορα δῖος Ἀχιλλεὺς</p>
        <p><a>22.456</a> μοῦνον ἀποτμήξας πόλιος πεδίον δὲ δίηται,</p>
        <p><a>22.457</a> καὶ δή μιν καταπαύσῃ ἀγηνορίης ἀλεγεινῆς</p>
        <p><a>22.458</a> ἥ μιν ἔχεσκ', ἐπεὶ οὔ ποτ' ἐνὶ πληθυῖ μένεν ἀνδρῶν,</p>
        <p><a>22.459</a> ἀλλὰ πολὺ προθέεσκε, τὸ ὃν μένος οὐδενὶ εἴκων.</p>
        <p><a>22.460</a> ὣς φαμένη μεγάροιο διέσσυτο μαινάδι ἴση</p>
        <p><a>22.461</a> παλλομένη κραδίην: ἅμα δ' ἀμφίπολοι κίον αὐτῇ</p>
        <p><a>22.462</a> αὐτὰρ ἐπεὶ πύργόν τε καὶ ἀνδρῶν ἷξεν ὅμιλον</p>
        <p><a>22.463</a> ἔστη παπτήνασ' ἐπὶ τείχεϊ, τὸν δὲ νόησεν</p>
        <p><a>22.464</a> ἑλκόμενον πρόσθεν πόλιος: ταχέες δέ μιν ἵπποι</p>
        <p><a>22.465</a> ἕλκον ἀκηδέστως κοίλας ἐπὶ νῆας Ἀχαιῶν.</p>
        <p><a>22.466</a> τὴν δὲ κατ' ὀφθαλμῶν ἐρεβεννὴ νὺξ ἐκάλυψεν,</p>
        <p><a>22.467</a> ἤριπε δ' ἐξοπίσω, ἀπὸ δὲ ψυχὴν ἐκάπυσσε.</p>
        <p><a>22.468</a> τῆλε δ' ἀπὸ κρατὸς βάλε δέσματα σιγαλόεντα,</p>
        <p><a>22.469</a> ἄμπυκα κεκρύφαλόν τε ἰδὲ πλεκτὴν ἀναδέσμην</p>
        <p><a>22.470</a> κρήδεμνόν θ', ὅ ῥά οἱ δῶκε χρυσῆ Ἀφροδίτη</p>
        <p><a>22.471</a> ἤματι τῷ ὅτε μιν κορυθαίολος ἠγάγεθ' Ἕκτωρ</p>
        <p><a>22.472</a> ἐκ δόμου Ἠετίωνος, ἐπεὶ πόρε μυρία ἕδνα.</p>
        <p><a>22.473</a> ἀμφὶ δέ μιν γαλόῳ τε καὶ εἰνατέρες ἅλις ἔσταν,</p>
        <p><a>22.474</a> αἵ ἑ μετὰ σφίσιν εἶχον ἀτυζομένην ἀπολέσθαι.</p>
        <p><a>22.475</a> ἣ δ' ἐπεὶ οὖν ἔμπνυτο καὶ ἐς φρένα θυμὸς ἀγέρθη</p>
        <p><a>22.476</a> ἀμβλήδην γοόωσα μετὰ Τρῳῇσιν ἔειπεν:</p>
        <p><a>22.477</a> Ἕκτορ ἐγὼ δύστηνος: ἰῇ ἄρα γεινόμεθ' αἴσῃ</p>
        <p><a>22.478</a> ἀμφότεροι, σὺ μὲν ἐν Τροίῃ Πριάμου κατὰ δῶμα,</p>
        <p><a>22.479</a> αὐτὰρ ἐγὼ Θήβῃσιν ὑπὸ Πλάκῳ ὑληέσσῃ</p>
        <p><a>22.480</a> ἐν δόμῳ Ἠετίωνος, ὅ μ' ἔτρεφε τυτθὸν ἐοῦσαν</p>
        <p><a>22.481</a> δύσμορος αἰνόμορον: ὡς μὴ ὤφελλε τεκέσθαι.</p>
        <p><a>22.482</a> νῦν δὲ σὺ μὲν Ἀΐδαο δόμους ὑπὸ κεύθεσι γαίης</p>
        <p><a>22.483</a> ἔρχεαι, αὐτὰρ ἐμὲ στυγερῷ ἐνὶ πένθεϊ λείπεις</p>
        <p><a>22.484</a> χήρην ἐν μεγάροισι: πάϊς δ' ἔτι νήπιος αὔτως,</p>
        <p><a>22.485</a> ὃν τέκομεν σύ τ' ἐγώ τε δυσάμμοροι: οὔτε σὺ τούτῳ</p>
        <p><a>22.486</a> ἔσσεαι Ἕκτορ ὄνειαρ ἐπεὶ θάνες, οὔτε σοὶ οὗτος.</p>
        <p><a>22.487</a> ἤν περ γὰρ πόλεμόν γε φύγῃ πολύδακρυν Ἀχαιῶν,</p>
        <p><a>22.488</a> αἰεί τοι τούτῳ γε πόνος καὶ κήδε' ὀπίσσω</p>
        <p><a>22.489</a> ἔσσοντ': ἄλλοι γάρ οἱ ἀπουρίσσουσιν ἀρούρας.</p>
        <p><a>22.490</a> ἦμαρ δ' ὀρφανικὸν παναφήλικα παῖδα τίθησι:</p>
        <p><a>22.491</a> πάντα δ' ὑπεμνήμυκε, δεδάκρυνται δὲ παρειαί,</p>
        <p><a>22.492</a> δευόμενος δέ τ' ἄνεισι πάϊς ἐς πατρὸς ἑταίρους,</p>
        <p><a>22.493</a> ἄλλον μὲν χλαίνης ἐρύων, ἄλλον δὲ χιτῶνος:</p>
        <p><a>22.494</a> τῶν δ' ἐλεησάντων κοτύλην τις τυτθὸν ἐπέσχε:</p>
        <p><a>22.495</a> χείλεα μέν τ' ἐδίην', ὑπερῴην δ' οὐκ ἐδίηνε.</p>
        <p><a>22.496</a> τὸν δὲ καὶ ἀμφιθαλὴς ἐκ δαιτύος ἐστυφέλιξε</p>
        <p><a>22.497</a> χερσὶν πεπλήγων καὶ ὀνειδείοισιν ἐνίσσων:</p>
        <p><a>22.498</a> ἔρρ' οὕτως: οὐ σός γε πατὴρ μεταδαίνυται ἡμῖν.</p>
        <p><a>22.499</a> δακρυόεις δέ τ' ἄνεισι πάϊς ἐς μητέρα χήρην</p>
        <p><a>22.500</a> Ἀστυάναξ, ὃς πρὶν μὲν ἑοῦ ἐπὶ γούνασι πατρὸς</p>
        <p><a>22.501</a> μυελὸν οἶον ἔδεσκε καὶ οἰῶν πίονα δημόν:</p>
        <p><a>22.502</a> αὐτὰρ ὅθ' ὕπνος ἕλοι, παύσαιτό τε νηπιαχεύων,</p>
        <p><a>22.503</a> εὕδεσκ' ἐν λέκτροισιν ἐν ἀγκαλίδεσσι τιθήνης</p>
        <p><a>22.504</a> εὐνῇ ἔνι μαλακῇ θαλέων ἐμπλησάμενος κῆρ:</p>
        <p><a>22.505</a> νῦν δ' ἂν πολλὰ πάθῃσι φίλου ἀπὸ πατρὸς ἁμαρτὼν</p>
        <p><a>22.506</a> Ἀστυάναξ, ὃν Τρῶες ἐπίκλησιν καλέουσιν:</p>
        <p><a>22.507</a> οἶος γάρ σφιν ἔρυσο πύλας καὶ τείχεα μακρά.</p>
        <p><a>22.508</a> νῦν δὲ σὲ μὲν παρὰ νηυσὶ κορωνίσι νόσφι τοκήων</p>
        <p><a>22.509</a> αἰόλαι εὐλαὶ ἔδονται, ἐπεί κε κύνες κορέσωνται</p>
        <p><a>22.510</a> γυμνόν: ἀτάρ τοι εἵματ' ἐνὶ μεγάροισι κέονται</p>
        <p><a>22.511</a> λεπτά τε καὶ χαρίεντα τετυγμένα χερσὶ γυναικῶν.</p>
        <p><a>22.512</a> ἀλλ' ἤτοι τάδε πάντα καταφλέξω πυρὶ κηλέῳ</p>
        <p><a>22.513</a> οὐδὲν σοί γ' ὄφελος, ἐπεὶ οὐκ ἐγκείσεαι αὐτοῖς,</p>
        <p><a>22.514</a> ἀλλὰ πρὸς Τρώων καὶ Τρωϊάδων κλέος εἶναι.</p>
        <p><a>22.515</a> ὣς ἔφατο κλαίουσ', ἐπὶ δὲ στενάχοντο γυναῖκες.</p>
    </div>
    <div class="bk">
        <h4 class="latin">Book 23</h4>
        <p><a>23.1</a> ὣς οἳ μὲν στενάχοντο κατὰ πτόλιν: αὐτὰρ Ἀχαιοὶ</p>
        <p><a>23.2</a> ἐπεὶ δὴ νῆάς τε καὶ Ἑλλήσποντον ἵκοντο,</p>
        <p><a>23.3</a> οἳ μὲν ἄρ' ἐσκίδναντο ἑὴν ἐπὶ νῆα ἕκαστος,</p>
        <p><a>23.4</a> Μυρμιδόνας δ' οὐκ εἴα ἀποσκίδνασθαι Ἀχιλλεύς,</p>
        <p><a>23.5</a> ἀλλ' ὅ γε οἷς ἑτάροισι φιλοπτολέμοισι μετηύδα:</p>
        <p><a>23.6</a> Μυρμιδόνες ταχύπωλοι ἐμοὶ ἐρίηρες ἑταῖροι</p>
        <p><a>23.7</a> μὴ δή πω ὑπ' ὄχεσφι λυώμεθα μώνυχας ἵππους,</p>
        <p><a>23.8</a> ἀλλ' αὐτοῖς ἵπποισι καὶ ἅρμασιν ἆσσον ἰόντες</p>
        <p><a>23.9</a> Πάτροκλον κλαίωμεν: ὃ γὰρ γέρας ἐστὶ θανόντων.</p>
        <p><a>23.10</a> αὐτὰρ ἐπεί κ' ὀλοοῖο τεταρπώμεσθα γόοιο,</p>
        <p><a>23.11</a> ἵππους λυσάμενοι δορπήσομεν ἐνθάδε πάντες.</p>
        <p><a>23.12</a> ὣς ἔφαθ', οἳ δ' ᾤμωξαν ἀολλέες, ἦρχε δ' Ἀχιλλεύς.</p>
        <p><a>23.13</a> οἳ δὲ τρὶς περὶ νεκρὸν ἐΰτριχας ἤλασαν ἵππους</p>
        <p><a>23.14</a> μυρόμενοι: μετὰ δέ σφι Θέτις γόου ἵμερον ὦρσε.</p>
        <p><a>23.15</a> δεύοντο ψάμαθοι, δεύοντο δὲ τεύχεα φωτῶν</p>
        <p><a>23.16</a> δάκρυσι: τοῖον γὰρ πόθεον μήστωρα φόβοιο.</p>
        <p><a>23.17</a> τοῖσι δὲ Πηλεΐδης ἁδινοῦ ἐξῆρχε γόοιο</p>
        <p><a>23.18</a> χεῖρας ἐπ' ἀνδροφόνους θέμενος στήθεσσιν ἑταίρου:</p>
        <p><a>23.19</a> χαῖρέ μοι ὦ Πάτροκλε καὶ εἰν Ἀΐδαο δόμοισι:</p>
        <p><a>23.20</a> πάντα γὰρ ἤδη τοι τελέω τὰ πάροιθεν ὑπέστην</p>
        <p><a>23.21</a> Ἕκτορα δεῦρ' ἐρύσας δώσειν κυσὶν ὠμὰ δάσασθαι,</p>
        <p><a>23.22</a> δώδεκα δὲ προπάροιθε πυρῆς ἀποδειροτομήσειν</p>
        <p><a>23.23</a> Τρώων ἀγλαὰ τέκνα σέθεν κταμένοιο χολωθείς.</p>
        <p><a>23.24</a> ἦ ῥα καὶ Ἕκτορα δῖον ἀεικέα μήδετο ἔργα</p>
        <p><a>23.25</a> πρηνέα πὰρ λεχέεσσι Μενοιτιάδαο τανύσσας</p>
        <p><a>23.26</a> ἐν κονίῃς: οἳ δ' ἔντε' ἀφωπλίζοντο ἕκαστος</p>
        <p><a>23.27</a> χάλκεα μαρμαίροντα, λύον δ' ὑψηχέας ἵππους,</p>
        <p><a>23.28</a> κὰδ δ' ἷζον παρὰ νηῒ ποδώκεος Αἰακίδαο</p>
        <p><a>23.29</a> μυρίοι: αὐτὰρ ὃ τοῖσι τάφον μενοεικέα δαίνυ.</p>
        <p><a>23.30</a> πολλοὶ μὲν βόες ἀργοὶ ὀρέχθεον ἀμφὶ σιδήρῳ</p>
        <p><a>23.31</a> σφαζόμενοι, πολλοὶ δ' ὄϊες καὶ μηκάδες αἶγες:</p>
        <p><a>23.32</a> πολλοὶ δ' ἀργιόδοντες ὕες θαλέθοντες ἀλοιφῇ</p>
        <p><a>23.33</a> εὑόμενοι τανύοντο διὰ φλογὸς Ἡφαίστοιο:</p>
        <p><a>23.34</a> πάντῃ δ' ἀμφὶ νέκυν κοτυλήρυτον ἔρρεεν αἷμα.</p>
        <p><a>23.35</a> αὐτὰρ τόν γε ἄνακτα ποδώκεα Πηλεΐωνα</p>
        <p><a>23.36</a> εἰς Ἀγαμέμνονα δῖον ἄγον βασιλῆες Ἀχαιῶν</p>
        <p><a>23.37</a> σπουδῇ παρπεπιθόντες ἑταίρου χωόμενον κῆρ.</p>
        <p><a>23.38</a> οἳ δ' ὅτε δὴ κλισίην Ἀγαμέμνονος ἷξον ἰόντες,</p>
        <p><a>23.39</a> αὐτίκα κηρύκεσσι λιγυφθόγγοισι κέλευσαν</p>
        <p><a>23.40</a> ἀμφὶ πυρὶ στῆσαι τρίποδα μέγαν, εἰ πεπίθοιεν</p>
        <p><a>23.41</a> Πηλεΐδην λούσασθαι ἄπο βρότον αἱματόεντα.</p>
        <p><a>23.42</a> αὐτὰρ ὅ γ' ἠρνεῖτο στερεῶς, ἐπὶ δ' ὅρκον ὄμοσσεν:</p>
        <p><a>23.43</a> οὐ μὰ Ζῆν', ὅς τίς τε θεῶν ὕπατος καὶ ἄριστος,</p>
        <p><a>23.44</a> οὐ θέμις ἐστὶ λοετρὰ καρήατος ἆσσον ἱκέσθαι</p>
        <p><a>23.45</a> πρίν γ' ἐνὶ Πάτροκλον θέμεναι πυρὶ σῆμά τε χεῦαι</p>
        <p><a>23.46</a> κείρασθαί τε κόμην, ἐπεὶ οὔ μ' ἔτι δεύτερον ὧδε</p>
        <p><a>23.47</a> ἵξετ' ἄχος κραδίην ὄφρα ζωοῖσι μετείω.</p>
        <p><a>23.48</a> ἀλλ' ἤτοι νῦν μὲν στυγερῇ πειθώμεθα δαιτί:</p>
        <p><a>23.49</a> ἠῶθεν δ' ὄτρυνον ἄναξ ἀνδρῶν Ἀγάμεμνον</p>
        <p><a>23.50</a> ὕλην τ' ἀξέμεναι παρά τε σχεῖν ὅσσ' ἐπιεικὲς</p>
        <p><a>23.51</a> νεκρὸν ἔχοντα νέεσθαι ὑπὸ ζόφον ἠερόεντα,</p>
        <p><a>23.52</a> ὄφρ' ἤτοι τοῦτον μὲν ἐπιφλέγῃ ἀκάματον πῦρ</p>
        <p><a>23.53</a> θᾶσσον ἀπ' ὀφθαλμῶν, λαοὶ δ' ἐπὶ ἔργα τράπωνται.</p>
        <p><a>23.54</a> ὣς ἔφαθ', οἳ δ' ἄρα τοῦ μάλα μὲν κλύον ἠδὲ πίθοντο.</p>
        <p><a>23.55</a> ἐσσυμένως δ' ἄρα δόρπον ἐφοπλίσσαντες ἕκαστοι</p>
        <p><a>23.56</a> δαίνυντ', οὐδέ τι θυμὸς ἐδεύετο δαιτὸς ἐΐσης.</p>
        <p><a>23.57</a> αὐτὰρ ἐπεὶ πόσιος καὶ ἐδητύος ἐξ ἔρον ἕντο,</p>
        <p><a>23.58</a> οἳ μὲν κακκείοντες ἔβαν κλισίην δὲ ἕκαστος,</p>
        <p><a>23.59</a> Πηλεΐδης δ' ἐπὶ θινὶ πολυφλοίσβοιο θαλάσσης</p>
        <p><a>23.60</a> κεῖτο βαρὺ στενάχων πολέσιν μετὰ Μυρμιδόνεσσιν</p>
        <p><a>23.61</a> ἐν καθαρῷ, ὅθι κύματ' ἐπ' ἠϊόνος κλύζεσκον:</p>
        <p><a>23.62</a> εὖτε τὸν ὕπνος ἔμαρπτε λύων μελεδήματα θυμοῦ</p>
        <p><a>23.63</a> νήδυμος ἀμφιχυθείς: μάλα γὰρ κάμε φαίδιμα γυῖα</p>
        <p><a>23.64</a> Ἕκτορ' ἐπαΐσσων προτὶ Ἴλιον ἠνεμόεσσαν:</p>
        <p><a>23.65</a> ἦλθε δ' ἐπὶ ψυχὴ Πατροκλῆος δειλοῖο</p>
        <p><a>23.66</a> πάντ' αὐτῷ μέγεθός τε καὶ ὄμματα κάλ' ἐϊκυῖα</p>
        <p><a>23.67</a> καὶ φωνήν, καὶ τοῖα περὶ χροῒ εἵματα ἕστο:</p>
        <p><a>23.68</a> στῆ δ' ἄρ' ὑπὲρ κεφαλῆς καί μιν πρὸς μῦθον ἔειπεν:</p>
        <p><a>23.69</a> εὕδεις, αὐτὰρ ἐμεῖο λελασμένος ἔπλευ Ἀχιλλεῦ.</p>
        <p><a>23.70</a> οὐ μέν μευ ζώοντος ἀκήδεις, ἀλλὰ θανόντος:</p>
        <p><a>23.71</a> θάπτέ με ὅττι τάχιστα πύλας Ἀΐδαο περήσω.</p>
        <p><a>23.72</a> τῆλέ με εἴργουσι ψυχαὶ εἴδωλα καμόντων,</p>
        <p><a>23.73</a> οὐδέ μέ πω μίσγεσθαι ὑπὲρ ποταμοῖο ἐῶσιν,</p>
        <p><a>23.74</a> ἀλλ' αὔτως ἀλάλημαι ἀν' εὐρυπυλὲς Ἄϊδος δῶ.</p>
        <p><a>23.75</a> καί μοι δὸς τὴν χεῖρ': ὀλοφύρομαι, οὐ γὰρ ἔτ' αὖτις</p>
        <p><a>23.76</a> νίσομαι ἐξ Ἀΐδαο, ἐπήν με πυρὸς λελάχητε.</p>
        <p><a>23.77</a> οὐ μὲν γὰρ ζωοί γε φίλων ἀπάνευθεν ἑταίρων</p>
        <p><a>23.78</a> βουλὰς ἑζόμενοι βουλεύσομεν, ἀλλ' ἐμὲ μὲν κὴρ</p>
        <p><a>23.79</a> ἀμφέχανε στυγερή, ἥ περ λάχε γιγνόμενόν περ:</p>
        <p><a>23.80</a> καὶ δὲ σοὶ αὐτῷ μοῖρα, θεοῖς ἐπιείκελ' Ἀχιλλεῦ,</p>
        <p><a>23.81</a> τείχει ὕπο Τρώων εὐηφενέων ἀπολέσθαι.</p>
        <p><a>23.82</a> ἄλλο δέ τοι ἐρέω καὶ ἐφήσομαι αἴ κε πίθηαι:</p>
        <p><a>23.83</a> μὴ ἐμὰ σῶν ἀπάνευθε τιθήμεναι ὀστέ' Ἀχιλλεῦ,</p>
        <p><a>23.84</a> ἀλλ' ὁμοῦ ὡς ἐτράφημεν ἐν ὑμετέροισι δόμοισιν,</p>
        <p><a>23.85</a> εὖτέ με τυτθὸν ἐόντα Μενοίτιος ἐξ Ὀπόεντος</p>
        <p><a>23.86</a> ἤγαγεν ὑμέτερόνδ' ἀνδροκτασίης ὕπο λυγρῆς,</p>
        <p><a>23.87</a> ἤματι τῷ ὅτε παῖδα κατέκτανον Ἀμφιδάμαντος</p>
        <p><a>23.88</a> νήπιος οὐκ ἐθέλων ἀμφ' ἀστραγάλοισι χολωθείς:</p>
        <p><a>23.89</a> ἔνθά με δεξάμενος ἐν δώμασιν ἱππότα Πηλεὺς</p>
        <p><a>23.90</a> ἔτραφέ τ' ἐνδυκέως καὶ σὸν θεράποντ' ὀνόμηνεν:</p>
        <p><a>23.91</a> ὣς δὲ καὶ ὀστέα νῶϊν ὁμὴ σορὸς ἀμφικαλύπτοι</p>
        <p><a>23.92</a> χρύσεος ἀμφιφορεύς, τόν τοι πόρε πότνια μήτηρ.</p>
        <p><a>23.93</a> τὸν δ' ἀπαμειβόμενος προσέφη πόδας ὠκὺς Ἀχιλλεύς:</p>
        <p><a>23.94</a> τίπτέ μοι ἠθείη κεφαλὴ δεῦρ' εἰλήλουθας</p>
        <p><a>23.95</a> καί μοι ταῦτα ἕκαστ' ἐπιτέλλεαι; αὐτὰρ ἐγώ τοι</p>
        <p><a>23.96</a> πάντα μάλ' ἐκτελέω καὶ πείσομαι ὡς σὺ κελεύεις.</p>
        <p><a>23.97</a> ἀλλά μοι ἆσσον στῆθι: μίνυνθά περ ἀμφιβαλόντε</p>
        <p><a>23.98</a> ἀλλήλους ὀλοοῖο τεταρπώμεσθα γόοιο.</p>
        <p><a>23.99</a> ὣς ἄρα φωνήσας ὠρέξατο χερσὶ φίλῃσιν</p>
        <p><a>23.100</a> οὐδ' ἔλαβε: ψυχὴ δὲ κατὰ χθονὸς ἠΰτε καπνὸς</p>
        <p><a>23.101</a> ᾤχετο τετριγυῖα: ταφὼν δ' ἀνόρουσεν Ἀχιλλεὺς</p>
        <p><a>23.102</a> χερσί τε συμπλατάγησεν, ἔπος δ' ὀλοφυδνὸν ἔειπεν:</p>
        <p><a>23.103</a> ὢ πόποι ἦ ῥά τίς ἐστι καὶ εἰν Ἀΐδαο δόμοισι</p>
        <p><a>23.104</a> ψυχὴ καὶ εἴδωλον, ἀτὰρ φρένες οὐκ ἔνι πάμπαν:</p>
        <p><a>23.105</a> παννυχίη γάρ μοι Πατροκλῆος δειλοῖο</p>
        <p><a>23.106</a> ψυχὴ ἐφεστήκει γοόωσά τε μυρομένη τε,</p>
        <p><a>23.107</a> καί μοι ἕκαστ' ἐπέτελλεν, ἔϊκτο δὲ θέσκελον αὐτῷ.</p>
        <p><a>23.108</a> ὣς φάτο, τοῖσι δὲ πᾶσιν ὑφ' ἵμερον ὦρσε γόοιο:</p>
        <p><a>23.109</a> μυρομένοισι δὲ τοῖσι φάνη ῥοδοδάκτυλος Ἠὼς</p>
        <p><a>23.110</a> ἀμφὶ νέκυν ἐλεεινόν. ἀτὰρ κρείων Ἀγαμέμνων</p>
        <p><a>23.111</a> οὐρῆάς τ' ὄτρυνε καὶ ἀνέρας ἀξέμεν ὕλην</p>
        <p><a>23.112</a> πάντοθεν ἐκ κλισιῶν: ἐπὶ δ' ἀνὴρ ἐσθλὸς ὀρώρει</p>
        <p><a>23.113</a> Μηριόνης θεράπων ἀγαπήνορος Ἰδομενῆος.</p>
        <p><a>23.114</a> οἳ δ' ἴσαν ὑλοτόμους πελέκεας ἐν χερσὶν ἔχοντες</p>
        <p><a>23.115</a> σειράς τ' εὐπλέκτους: πρὸ δ' ἄρ' οὐρῆες κίον αὐτῶν.</p>
        <p><a>23.116</a> πολλὰ δ' ἄναντα κάταντα πάραντά τε δόχμιά τ' ἦλθον:</p>
        <p><a>23.117</a> ἀλλ' ὅτε δὴ κνημοὺς προσέβαν πολυπίδακος Ἴδης,</p>
        <p><a>23.118</a> αὐτίκ' ἄρα δρῦς ὑψικόμους ταναήκεϊ χαλκῷ</p>
        <p><a>23.119</a> τάμνον ἐπειγόμενοι: ταὶ δὲ μεγάλα κτυπέουσαι</p>
        <p><a>23.120</a> πῖπτον: τὰς μὲν ἔπειτα διαπλήσσοντες Ἀχαιοὶ</p>
        <p><a>23.121</a> ἔκδεον ἡμιόνων: ταὶ δὲ χθόνα ποσσὶ δατεῦντο</p>
        <p><a>23.122</a> ἐλδόμεναι πεδίοιο διὰ ῥωπήϊα πυκνά.</p>
        <p><a>23.123</a> πάντες δ' ὑλοτόμοι φιτροὺς φέρον: ὡς γὰρ ἀνώγει</p>
        <p><a>23.124</a> Μηριόνης θεράπων ἀγαπήνορος Ἰδομενῆος.</p>
        <p><a>23.125</a> κὰδ δ' ἄρ' ἐπ' ἀκτῆς βάλλον ἐπισχερώ, ἔνθ' ἄρ' Ἀχιλλεὺς</p>
        <p><a>23.126</a> φράσσατο Πατρόκλῳ μέγα ἠρίον ἠδὲ οἷ αὐτῷ.</p>
        <p><a>23.127</a> αὐτὰρ ἐπεὶ πάντῃ παρακάββαλον ἄσπετον ὕλην</p>
        <p><a>23.128</a> ἥατ' ἄρ' αὖθι μένοντες ἀολλέες. αὐτὰρ Ἀχιλλεὺς</p>
        <p><a>23.129</a> αὐτίκα Μυρμιδόνεσσι φιλοπτολέμοισι κέλευσε</p>
        <p><a>23.130</a> χαλκὸν ζώννυσθαι, ζεῦξαι δ' ὑπ' ὄχεσφιν ἕκαστον</p>
        <p><a>23.131</a> ἵππους: οἳ δ' ὄρνυντο καὶ ἐν τεύχεσσιν ἔδυνον,</p>
        <p><a>23.132</a> ἂν δ' ἔβαν ἐν δίφροισι παραιβάται ἡνίοχοί τε,</p>
        <p><a>23.133</a> πρόσθε μὲν ἱππῆες, μετὰ δὲ νέφος εἵπετο πεζῶν</p>
        <p><a>23.134</a> μυρίοι: ἐν δὲ μέσοισι φέρον Πάτροκλον ἑταῖροι.</p>
        <p><a>23.135</a> θριξὶ δὲ πάντα νέκυν καταείνυσαν, ἃς ἐπέβαλλον</p>
        <p><a>23.136</a> κειρόμενοι: ὄπιθεν δὲ κάρη ἔχε δῖος Ἀχιλλεὺς</p>
        <p><a>23.137</a> ἀχνύμενος: ἕταρον γὰρ ἀμύμονα πέμπ' Ἄϊδος δέ.</p>
        <p><a>23.138</a> οἳ δ' ὅτε χῶρον ἵκανον ὅθί σφισι πέφραδ' Ἀχιλλεὺς</p>
        <p><a>23.139</a> κάτθεσαν, αἶψα δέ οἱ μενοεικέα νήεον ὕλην.</p>
        <p><a>23.140</a> ἔνθ' αὖτ' ἄλλ' ἐνόησε ποδάρκης δῖος Ἀχιλλεύς:</p>
        <p><a>23.141</a> στὰς ἀπάνευθε πυρῆς ξανθὴν ἀπεκείρατο χαίτην,</p>
        <p><a>23.142</a> τήν ῥα Σπερχειῷ ποταμῷ τρέφε τηλεθόωσαν:</p>
        <p><a>23.143</a> ὀχθήσας δ' ἄρα εἶπεν ἰδὼν ἐπὶ οἴνοπα πόντον:</p>
        <p><a>23.144</a> Σπερχεί' ἄλλως σοί γε πατὴρ ἠρήσατο Πηλεὺς</p>
        <p><a>23.145</a> κεῖσέ με νοστήσαντα φίλην ἐς πατρίδα γαῖαν</p>
        <p><a>23.146</a> σοί τε κόμην κερέειν ῥέξειν θ' ἱερὴν ἑκατόμβην,</p>
        <p><a>23.147</a> πεντήκοντα δ' ἔνορχα παρ' αὐτόθι μῆλ' ἱερεύσειν</p>
        <p><a>23.148</a> ἐς πηγάς, ὅθι τοι τέμενος βωμός τε θυήεις.</p>
        <p><a>23.149</a> ὣς ἠρᾶθ' ὃ γέρων, σὺ δέ οἱ νόον οὐκ ἐτέλεσσας.</p>
        <p><a>23.150</a> νῦν δ' ἐπεὶ οὐ νέομαί γε φίλην ἐς πατρίδα γαῖαν</p>
        <p><a>23.151</a> Πατρόκλῳ ἥρωϊ κόμην ὀπάσαιμι φέρεσθαι.</p>
        <p><a>23.152</a> ὣς εἰπὼν ἐν χερσὶ κόμην ἑτάροιο φίλοιο</p>
        <p><a>23.153</a> θῆκεν, τοῖσι δὲ πᾶσιν ὑφ' ἵμερον ὦρσε γόοιο.</p>
        <p><a>23.154</a> καί νύ κ' ὀδυρομένοισιν ἔδυ φάος ἠελίοιο</p>
        <p><a>23.155</a> εἰ μὴ Ἀχιλλεὺς αἶψ' Ἀγαμέμνονι εἶπε παραστάς:</p>
        <p><a>23.156</a> Ἀτρεΐδη, σοὶ γάρ τε μάλιστά γε λαὸς Ἀχαιῶν</p>
        <p><a>23.157</a> πείσονται μύθοισι, γόοιο μὲν ἔστι καὶ ἆσαι,</p>
        <p><a>23.158</a> νῦν δ' ἀπὸ πυρκαϊῆς σκέδασον καὶ δεῖπνον ἄνωχθι</p>
        <p><a>23.159</a> ὅπλεσθαι: τάδε δ' ἀμφὶ πονησόμεθ' οἷσι μάλιστα</p>
        <p><a>23.160</a> κήδεός ἐστι νέκυς: παρὰ δ' οἵ τ' ἀγοὶ ἄμμι μενόντων.</p>
        <p><a>23.161</a> αὐτὰρ ἐπεὶ τό γ' ἄκουσεν ἄναξ ἀνδρῶν Ἀγαμέμνων,</p>
        <p><a>23.162</a> αὐτίκα λαὸν μὲν σκέδασεν κατὰ νῆας ἐΐσας,</p>
        <p><a>23.163</a> κηδεμόνες δὲ παρ' αὖθι μένον καὶ νήεον ὕλην,</p>
        <p><a>23.164</a> ποίησαν δὲ πυρὴν ἑκατόμπεδον ἔνθα καὶ ἔνθα,</p>
        <p><a>23.165</a> ἐν δὲ πυρῇ ὑπάτῃ νεκρὸν θέσαν ἀχνύμενοι κῆρ.</p>
        <p><a>23.166</a> πολλὰ δὲ ἴφια μῆλα καὶ εἰλίποδας ἕλικας βοῦς</p>
        <p><a>23.167</a> πρόσθε πυρῆς ἔδερόν τε καὶ ἄμφεπον: ἐκ δ' ἄρα πάντων</p>
        <p><a>23.168</a> δημὸν ἑλὼν ἐκάλυψε νέκυν μεγάθυμος Ἀχιλλεὺς</p>
        <p><a>23.169</a> ἐς πόδας ἐκ κεφαλῆς, περὶ δὲ δρατὰ σώματα νήει.</p>
        <p><a>23.170</a> ἐν δ' ἐτίθει μέλιτος καὶ ἀλείφατος ἀμφιφορῆας</p>
        <p><a>23.171</a> πρὸς λέχεα κλίνων: πίσυρας δ' ἐριαύχενας ἵππους</p>
        <p><a>23.172</a> ἐσσυμένως ἐνέβαλλε πυρῇ μεγάλα στεναχίζων.</p>
        <p><a>23.173</a> ἐννέα τῷ γε ἄνακτι τραπεζῆες κύνες ἦσαν,</p>
        <p><a>23.174</a> καὶ μὲν τῶν ἐνέβαλλε πυρῇ δύο δειροτομήσας,</p>
        <p><a>23.175</a> δώδεκα δὲ Τρώων μεγαθύμων υἱέας ἐσθλοὺς</p>
        <p><a>23.176</a> χαλκῷ δηϊόων: κακὰ δὲ φρεσὶ μήδετο ἔργα:</p>
        <p><a>23.177</a> ἐν δὲ πυρὸς μένος ἧκε σιδήρεον ὄφρα νέμοιτο.</p>
        <p><a>23.178</a> ᾤμωξέν τ' ἄρ' ἔπειτα, φίλον δ' ὀνόμηνεν ἑταῖρον:</p>
        <p><a>23.179</a> χαῖρέ μοι ὦ Πάτροκλε καὶ εἰν Ἀΐδαο δόμοισι:</p>
        <p><a>23.180</a> πάντα γὰρ ἤδη τοι τελέω τὰ πάροιθεν ὑπέστην,</p>
        <p><a>23.181</a> δώδεκα μὲν Τρώων μεγαθύμων υἱέας ἐσθλοὺς</p>
        <p><a>23.182</a> τοὺς ἅμα σοὶ πάντας πῦρ ἐσθίει: Ἕκτορα δ' οὔ τι</p>
        <p><a>23.183</a> δώσω Πριαμίδην πυρὶ δαπτέμεν, ἀλλὰ κύνεσσιν.</p>
        <p><a>23.184</a> ὣς φάτ' ἀπειλήσας: τὸν δ' οὐ κύνες ἀμφεπένοντο,</p>
        <p><a>23.185</a> ἀλλὰ κύνας μὲν ἄλαλκε Διὸς θυγάτηρ Ἀφροδίτη</p>
        <p><a>23.186</a> ἤματα καὶ νύκτας, ῥοδόεντι δὲ χρῖεν ἐλαίῳ</p>
        <p><a>23.187</a> ἀμβροσίῳ, ἵνα μή μιν ἀποδρύφοι ἑλκυστάζων.</p>
        <p><a>23.188</a> τῷ δ' ἐπὶ κυάνεον νέφος ἤγαγε Φοῖβος Ἀπόλλων</p>
        <p><a>23.189</a> οὐρανόθεν πεδίον δέ, κάλυψε δὲ χῶρον ἅπαντα</p>
        <p><a>23.190</a> ὅσσον ἐπεῖχε νέκυς, μὴ πρὶν μένος ἠελίοιο</p>
        <p><a>23.191</a> σκήλει' ἀμφὶ περὶ χρόα ἴνεσιν ἠδὲ μέλεσσιν.</p>
        <p><a>23.192</a> οὐδὲ πυρὴ Πατρόκλου ἐκαίετο τεθνηῶτος:</p>
        <p><a>23.193</a> ἔνθ' αὖτ' ἀλλ' ἐνόησε ποδάρκης δῖος Ἀχιλλεύς:</p>
        <p><a>23.194</a> στὰς ἀπάνευθε πυρῆς δοιοῖς ἠρᾶτ' ἀνέμοισι</p>
        <p><a>23.195</a> Βορέῃ καὶ Ζεφύρῳ, καὶ ὑπίσχετο ἱερὰ καλά:</p>
        <p><a>23.196</a> πολλὰ δὲ καὶ σπένδων χρυσέῳ δέπαϊ λιτάνευεν</p>
        <p><a>23.197</a> ἐλθέμεν, ὄφρα τάχιστα πυρὶ φλεγεθοίατο νεκροί,</p>
        <p><a>23.198</a> ὕλη τε σεύαιτο καήμεναι. ὦκα δὲ Ἶρις</p>
        <p><a>23.199</a> ἀράων ἀΐουσα μετάγγελος ἦλθ' ἀνέμοισιν.</p>
        <p><a>23.200</a> οἳ μὲν ἄρα Ζεφύροιο δυσαέος ἀθρόοι ἔνδον</p>
        <p><a>23.201</a> εἰλαπίνην δαίνυντο: θέουσα δὲ Ἶρις ἐπέστη</p>
        <p><a>23.202</a> βηλῷ ἔπι λιθέῳ: τοὶ δ' ὡς ἴδον ὀφθαλμοῖσι</p>
        <p><a>23.203</a> πάντες ἀνήϊξαν, κάλεόν τέ μιν εἰς ἓ ἕκαστος:</p>
        <p><a>23.204</a> ἣ δ' αὖθ' ἕζεσθαι μὲν ἀνήνατο, εἶπε δὲ μῦθον:</p>
        <p><a>23.205</a> οὐχ ἕδος: εἶμι γὰρ αὖτις ἐπ' Ὠκεανοῖο ῥέεθρα</p>
        <p><a>23.206</a> Αἰθιόπων ἐς γαῖαν, ὅθι ῥέζουσ' ἑκατόμβας</p>
        <p><a>23.207</a> ἀθανάτοις, ἵνα δὴ καὶ ἐγὼ μεταδαίσομαι ἱρῶν.</p>
        <p><a>23.208</a> ἀλλ' Ἀχιλεὺς Βορέην ἠδὲ Ζέφυρον κελαδεινὸν</p>
        <p><a>23.209</a> ἐλθεῖν ἀρᾶται, καὶ ὑπίσχεται ἱερὰ καλά,</p>
        <p><a>23.210</a> ὄφρα πυρὴν ὄρσητε καήμεναι, ᾗ ἔνι κεῖται</p>
        <p><a>23.211</a> Πάτροκλος, τὸν πάντες ἀναστενάχουσιν Ἀχαιοί.</p>
        <p><a>23.212</a> ἣ μὲν ἄρ' ὣς εἰποῦσ' ἀπεβήσετο, τοὶ δ' ὀρέοντο</p>
        <p><a>23.213</a> ἠχῇ θεσπεσίῃ νέφεα κλονέοντε πάροιθεν.</p>
        <p><a>23.214</a> αἶψα δὲ πόντον ἵκανον ἀήμεναι, ὦρτο δὲ κῦμα</p>
        <p><a>23.215</a> πνοιῇ ὕπο λιγυρῇ: Τροίην δ' ἐρίβωλον ἱκέσθην,</p>
        <p><a>23.216</a> ἐν δὲ πυρῇ πεσέτην, μέγα δ' ἴαχε θεσπιδαὲς πῦρ.</p>
        <p><a>23.217</a> παννύχιοι δ' ἄρα τοί γε πυρῆς ἄμυδις φλόγ' ἔβαλλον</p>
        <p><a>23.218</a> φυσῶντες λιγέως: ὃ δὲ πάννυχος ὠκὺς Ἀχιλλεὺς</p>
        <p><a>23.219</a> χρυσέου ἐκ κρητῆρος ἑλὼν δέπας ἀμφικύπελλον</p>
        <p><a>23.220</a> οἶνον ἀφυσσόμενος χαμάδις χέε, δεῦε δὲ γαῖαν</p>
        <p><a>23.221</a> ψυχὴν κικλήσκων Πατροκλῆος δειλοῖο.</p>
        <p><a>23.222</a> ὡς δὲ πατὴρ οὗ παιδὸς ὀδύρεται ὀστέα καίων</p>
        <p><a>23.223</a> νυμφίου, ὅς τε θανὼν δειλοὺς ἀκάχησε τοκῆας,</p>
        <p><a>23.224</a> ὣς Ἀχιλεὺς ἑτάροιο ὀδύρετο ὀστέα καίων,</p>
        <p><a>23.225</a> ἑρπύζων παρὰ πυρκαϊὴν ἁδινὰ στεναχίζων.</p>
        <p><a>23.226</a> ἦμος δ' ἑωσφόρος εἶσι φόως ἐρέων ἐπὶ γαῖαν,</p>
        <p><a>23.227</a> ὅν τε μέτα κροκόπεπλος ὑπεὶρ ἅλα κίδναται ἠώς,</p>
        <p><a>23.228</a> τῆμος πυρκαϊὴ ἐμαραίνετο, παύσατο δὲ φλόξ.</p>
        <p><a>23.229</a> οἳ δ' ἄνεμοι πάλιν αὖτις ἔβαν οἶκον δὲ νέεσθαι</p>
        <p><a>23.230</a> Θρηΐκιον κατὰ πόντον: ὃ δ' ἔστενεν οἴδματι θύων.</p>
        <p><a>23.231</a> Πηλεΐδης δ' ἀπὸ πυρκαϊῆς ἑτέρωσε λιασθεὶς</p>
        <p><a>23.232</a> κλίνθη κεκμηώς, ἐπὶ δὲ γλυκὺς ὕπνος ὄρουσεν:</p>
        <p><a>23.233</a> οἳ δ' ἀμφ' Ἀτρεΐωνα ἀολλέες ἠγερέθοντο:</p>
        <p><a>23.234</a> τῶν μιν ἐπερχομένων ὅμαδος καὶ δοῦπος ἔγειρεν,</p>
        <p><a>23.235</a> ἕζετο δ' ὀρθωθεὶς καί σφεας πρὸς μῦθον ἔειπεν:</p>
        <p><a>23.236</a> Ἀτρεΐδη τε καὶ ἄλλοι ἀριστῆες Παναχαιῶν,</p>
        <p><a>23.237</a> πρῶτον μὲν κατὰ πυρκαϊὴν σβέσατ' αἴθοπι οἴνῳ</p>
        <p><a>23.238</a> πᾶσαν, ὁπόσσον ἐπέσχε πυρὸς μένος: αὐτὰρ ἔπειτα</p>
        <p><a>23.239</a> ὀστέα Πατρόκλοιο Μενοιτιάδαο λέγωμεν</p>
        <p><a>23.240</a> εὖ διαγιγνώσκοντες: ἀριφραδέα δὲ τέτυκται:</p>
        <p><a>23.241</a> ἐν μέσσῃ γὰρ ἔκειτο πυρῇ, τοὶ δ' ἄλλοι ἄνευθεν</p>
        <p><a>23.242</a> ἐσχατιῇ καίοντ' ἐπιμὶξ ἵπποι τε καὶ ἄνδρες.</p>
        <p><a>23.243</a> καὶ τὰ μὲν ἐν χρυσέῃ φιάλῃ καὶ δίπλακι δημῷ</p>
        <p><a>23.244</a> θείομεν, εἰς ὅ κεν αὐτὸς ἐγὼν Ἄϊδι κεύθωμαι.</p>
        <p><a>23.245</a> τύμβον δ' οὐ μάλα πολλὸν ἐγὼ πονέεσθαι ἄνωγα,</p>
        <p><a>23.246</a> ἀλλ' ἐπιεικέα τοῖον: ἔπειτα δὲ καὶ τὸν Ἀχαιοὶ</p>
        <p><a>23.247</a> εὐρύν θ' ὑψηλόν τε τιθήμεναι, οἵ κεν ἐμεῖο</p>
        <p><a>23.248</a> δεύτεροι ἐν νήεσσι πολυκλήϊσι λίπησθε.</p>
        <p><a>23.249</a> ὣς ἔφαθ', οἳ δ' ἐπίθοντο ποδώκεϊ Πηλεΐωνι.</p>
        <p><a>23.250</a> πρῶτον μὲν κατὰ πυρκαϊὴν σβέσαν αἴθοπι οἴνῳ</p>
        <p><a>23.251</a> ὅσσον ἐπὶ φλὸξ ἦλθε, βαθεῖα δὲ κάππεσε τέφρη:</p>
        <p><a>23.252</a> κλαίοντες δ' ἑτάροιο ἐνηέος ὀστέα λευκὰ</p>
        <p><a>23.253</a> ἄλλεγον ἐς χρυσέην φιάλην καὶ δίπλακα δημόν,</p>
        <p><a>23.254</a> ἐν κλισίῃσι δὲ θέντες ἑανῷ λιτὶ κάλυψαν:</p>
        <p><a>23.255</a> τορνώσαντο δὲ σῆμα θεμείλιά τε προβάλοντο</p>
        <p><a>23.256</a> ἀμφὶ πυρήν: εἶθαρ δὲ χυτὴν ἐπὶ γαῖαν ἔχευαν,</p>
        <p><a>23.257</a> χεύαντες δὲ τὸ σῆμα πάλιν κίον. αὐτὰρ Ἀχιλλεὺς</p>
        <p><a>23.258</a> αὐτοῦ λαὸν ἔρυκε καὶ ἵζανεν εὐρὺν ἀγῶνα,</p>
        <p><a>23.259</a> νηῶν δ' ἔκφερ' ἄεθλα λέβητάς τε τρίποδάς τε</p>
        <p><a>23.260</a> ἵππους θ' ἡμιόνους τε βοῶν τ' ἴφθιμα κάρηνα,</p>
        <p><a>23.261</a> ἠδὲ γυναῖκας ἐϋζώνους πολιόν τε σίδηρον.</p>
        <p><a>23.262</a> ἱππεῦσιν μὲν πρῶτα ποδώκεσιν ἀγλά' ἄεθλα</p>
        <p><a>23.263</a> θῆκε γυναῖκα ἄγεσθαι ἀμύμονα ἔργα ἰδυῖαν</p>
        <p><a>23.264</a> καὶ τρίποδ' ὠτώεντα δυωκαιεικοσίμετρον</p>
        <p><a>23.265</a> τῷ πρώτῳ: ἀτὰρ αὖ τῷ δευτέρῳ ἵππον ἔθηκεν</p>
        <p><a>23.266</a> ἑξέτε' ἀδμήτην βρέφος ἡμίονον κυέουσαν:</p>
        <p><a>23.267</a> αὐτὰρ τῷ τριτάτῳ ἄπυρον κατέθηκε λέβητα</p>
        <p><a>23.268</a> καλὸν τέσσαρα μέτρα κεχανδότα λευκὸν ἔτ' αὔτως:</p>
        <p><a>23.269</a> τῷ δὲ τετάρτῳ θῆκε δύω χρυσοῖο τάλαντα,</p>
        <p><a>23.270</a> πέμπτῳ δ' ἀμφίθετον φιάλην ἀπύρωτον ἔθηκε.</p>
        <p><a>23.271</a> στῆ δ' ὀρθὸς καὶ μῦθον ἐν Ἀργείοισιν ἔειπεν:</p>
        <p><a>23.272</a> Ἀτρεΐδη τε καὶ ἄλλοι ἐϋκνήμιδες Ἀχαιοὶ</p>
        <p><a>23.273</a> ἱππῆας τάδ' ἄεθλα δεδεγμένα κεῖτ' ἐν ἀγῶνι.</p>
        <p><a>23.274</a> εἰ μὲν νῦν ἐπὶ ἄλλῳ ἀεθλεύοιμεν Ἀχαιοὶ</p>
        <p><a>23.275</a> ἦ τ' ἂν ἐγὼ τὰ πρῶτα λαβὼν κλισίην δὲ φεροίμην.</p>
        <p><a>23.276</a> ἴστε γὰρ ὅσσον ἐμοὶ ἀρετῇ περιβάλλετον ἵπποι:</p>
        <p><a>23.277</a> ἀθάνατοί τε γάρ εἰσι, Ποσειδάων δὲ πόρ' αὐτοὺς</p>
        <p><a>23.278</a> πατρὶ ἐμῷ Πηλῆϊ, ὃ δ' αὖτ' ἐμοὶ ἐγγυάλιξεν.</p>
        <p><a>23.279</a> ἀλλ' ἤτοι μὲν ἐγὼ μενέω καὶ μώνυχες ἵπποι:</p>
        <p><a>23.280</a> τοίου γὰρ κλέος ἐσθλὸν ἀπώλεσαν ἡνιόχοιο</p>
        <p><a>23.281</a> ἠπίου, ὅς σφωϊν μάλα πολλάκις ὑγρὸν ἔλαιον</p>
        <p><a>23.282</a> χαιτάων κατέχευε λοέσσας ὕδατι λευκῷ.</p>
        <p><a>23.283</a> τὸν τώ γ' ἑσταότες πενθείετον, οὔδεϊ δέ σφι</p>
        <p><a>23.284</a> χαῖται ἐρηρέδαται, τὼ δ' ἕστατον ἀχνυμένω κῆρ.</p>
        <p><a>23.285</a> ἄλλοι δὲ στέλλεσθε κατὰ στρατόν, ὅς τις Ἀχαιῶν</p>
        <p><a>23.286</a> ἵπποισίν τε πέποιθε καὶ ἅρμασι κολλητοῖσιν.</p>
        <p><a>23.287</a> ὣς φάτο Πηλεΐδης, ταχέες δ' ἱππῆες ἄγερθεν.</p>
        <p><a>23.288</a> ὦρτο πολὺ πρῶτος μὲν ἄναξ ἀνδρῶν Εὔμηλος</p>
        <p><a>23.289</a> Ἀδμήτου φίλος υἱός, ὃς ἱπποσύνῃ ἐκέκαστο:</p>
        <p><a>23.290</a> τῷ δ' ἐπὶ Τυδεΐδης ὦρτο κρατερὸς Διομήδης,</p>
        <p><a>23.291</a> ἵππους δὲ Τρῳοὺς ὕπαγε ζυγόν, οὕς ποτ' ἀπηύρα</p>
        <p><a>23.292</a> Αἰνείαν, ἀτὰρ αὐτὸν ὑπεξεσάωσεν Ἀπόλλων.</p>
        <p><a>23.293</a> τῷ δ' ἄρ' ἐπ' Ἀτρεΐδης ὦρτο ξανθὸς Μενέλαος</p>
        <p><a>23.294</a> διογενής, ὑπὸ δὲ ζυγὸν ἤγαγεν ὠκέας ἵππους</p>
        <p><a>23.295</a> Αἴθην τὴν Ἀγαμεμνονέην τὸν ἑόν τε Πόδαργον:</p>
        <p><a>23.296</a> τὴν Ἀγαμέμνονι δῶκ' Ἀγχισιάδης Ἐχέπωλος</p>
        <p><a>23.297</a> δῶρ', ἵνα μή οἱ ἕποιθ' ὑπὸ Ἴλιον ἠνεμόεσσαν,</p>
        <p><a>23.298</a> ἀλλ' αὐτοῦ τέρποιτο μένων: μέγα γάρ οἱ ἔδωκε</p>
        <p><a>23.299</a> Ζεὺς ἄφενος, ναῖεν δ' ὅ γ' ἐν εὐρυχόρῳ Σικυῶνι:</p>
        <p><a>23.300</a> τὴν ὅ γ' ὑπὸ ζυγὸν ἦγε μέγα δρόμου ἰσχανόωσαν.</p>
        <p><a>23.301</a> Ἀντίλοχος δὲ τέταρτος ἐΰτριχας ὁπλίσαθ' ἵππους,</p>
        <p><a>23.302</a> Νέστορος ἀγλαὸς υἱὸς ὑπερθύμοιο ἄνακτος</p>
        <p><a>23.303</a> τοῦ Νηληϊάδαο: Πυλοιγενέες δέ οἱ ἵπποι</p>
        <p><a>23.304</a> ὠκύποδες φέρον ἅρμα: πατὴρ δέ οἱ ἄγχι παραστὰς</p>
        <p><a>23.305</a> μυθεῖτ' εἰς ἀγαθὰ φρονέων νοέοντι καὶ αὐτῷ:</p>
        <p><a>23.306</a> Ἀντίλοχ' ἤτοι μέν σε νέον περ ἐόντ' ἐφίλησαν</p>
        <p><a>23.307</a> Ζεύς τε Ποσειδάων τε, καὶ ἱπποσύνας ἐδίδαξαν</p>
        <p><a>23.308</a> παντοίας: τὼ καί σε διδασκέμεν οὔ τι μάλα χρεώ:</p>
        <p><a>23.309</a> οἶσθα γὰρ εὖ περὶ τέρμαθ' ἑλισσέμεν: ἀλλά τοι ἵπποι</p>
        <p><a>23.310</a> βάρδιστοι θείειν: τώ τ' οἴω λοίγι' ἔσεσθαι.</p>
        <p><a>23.311</a> τῶν δ' ἵπποι μὲν ἔασιν ἀφάρτεροι, οὐδὲ μὲν αὐτοὶ</p>
        <p><a>23.312</a> πλείονα ἴσασιν σέθεν αὐτοῦ μητίσασθαι.</p>
        <p><a>23.313</a> ἀλλ' ἄγε δὴ σὺ φίλος μῆτιν ἐμβάλλεο θυμῷ</p>
        <p><a>23.314</a> παντοίην, ἵνα μή σε παρεκπροφύγῃσιν ἄεθλα.</p>
        <p><a>23.315</a> μήτι τοι δρυτόμος μέγ' ἀμείνων ἠὲ βίηφι:</p>
        <p><a>23.316</a> μήτι δ' αὖτε κυβερνήτης ἐνὶ οἴνοπι πόντῳ</p>
        <p><a>23.317</a> νῆα θοὴν ἰθύνει ἐρεχθομένην ἀνέμοισι:</p>
        <p><a>23.318</a> μήτι δ' ἡνίοχος περιγίγνεται ἡνιόχοιο.</p>
        <p><a>23.319</a> ἀλλ' ὃς μέν θ' ἵπποισι καὶ ἅρμασιν οἷσι πεποιθὼς</p>
        <p><a>23.320</a> ἀφραδέως ἐπὶ πολλὸν ἑλίσσεται ἔνθα καὶ ἔνθα,</p>
        <p><a>23.321</a> ἵπποι δὲ πλανόωνται ἀνὰ δρόμον, οὐδὲ κατίσχει:</p>
        <p><a>23.322</a> ὃς δέ κε κέρδεα εἰδῇ ἐλαύνων ἥσσονας ἵππους,</p>
        <p><a>23.323</a> αἰεὶ τέρμ' ὁρόων στρέφει ἐγγύθεν, οὐδέ ἑ λήθει</p>
        <p><a>23.324</a> ὅππως τὸ πρῶτον τανύσῃ βοέοισιν ἱμᾶσιν,</p>
        <p><a>23.325</a> ἀλλ' ἔχει ἀσφαλέως καὶ τὸν προὔχοντα δοκεύει.</p>
        <p><a>23.326</a> σῆμα δέ τοι ἐρέω μάλ' ἀριφραδές, οὐδέ σε λήσει.</p>
        <p><a>23.327</a> ἕστηκε ξύλον αὖον ὅσον τ' ὄργυι' ὑπὲρ αἴης</p>
        <p><a>23.328</a> ἢ δρυὸς ἢ πεύκης: τὸ μὲν οὐ καταπύθεται ὄμβρῳ,</p>
        <p><a>23.329</a> λᾶε δὲ τοῦ ἑκάτερθεν ἐρηρέδαται δύο λευκὼ</p>
        <p><a>23.330</a> ἐν ξυνοχῇσιν ὁδοῦ, λεῖος δ' ἱππόδρομος ἀμφὶς</p>
        <p><a>23.331</a> ἤ τευ σῆμα βροτοῖο πάλαι κατατεθνηῶτος,</p>
        <p><a>23.332</a> ἢ τό γε νύσσα τέτυκτο ἐπὶ προτέρων ἀνθρώπων,</p>
        <p><a>23.333</a> καὶ νῦν τέρματ' ἔθηκε ποδάρκης δῖος Ἀχιλλεύς.</p>
        <p><a>23.334</a> τῷ σὺ μάλ' ἐγχρίμψας ἐλάαν σχεδὸν ἅρμα καὶ ἵππους,</p>
        <p><a>23.335</a> αὐτὸς δὲ κλινθῆναι ἐϋπλέκτῳ ἐνὶ δίφρῳ</p>
        <p><a>23.336</a> ἦκ' ἐπ' ἀριστερὰ τοῖιν: ἀτὰρ τὸν δεξιὸν ἵππον</p>
        <p><a>23.337</a> κένσαι ὁμοκλήσας, εἶξαί τέ οἱ ἡνία χερσίν.</p>
        <p><a>23.338</a> ἐν νύσσῃ δέ τοι ἵππος ἀριστερὸς ἐγχριμφθήτω,</p>
        <p><a>23.339</a> ὡς ἄν τοι πλήμνη γε δοάσσεται ἄκρον ἱκέσθαι</p>
        <p><a>23.340</a> κύκλου ποιητοῖο: λίθου δ' ἀλέασθαι ἐπαυρεῖν,</p>
        <p><a>23.341</a> μή πως ἵππους τε τρώσῃς κατά θ' ἅρματα ἄξῃς:</p>
        <p><a>23.342</a> χάρμα δὲ τοῖς ἄλλοισιν, ἐλεγχείη δὲ σοὶ αὐτῷ</p>
        <p><a>23.343</a> ἔσσεται: ἀλλὰ φίλος φρονέων πεφυλαγμένος εἶναι.</p>
        <p><a>23.344</a> εἰ γάρ κ' ἐν νύσσῃ γε παρεξελάσῃσθα διώκων,</p>
        <p><a>23.345</a> οὐκ ἔσθ' ὅς κέ σ' ἕλῃσι μετάλμενος οὐδὲ παρέλθῃ,</p>
        <p><a>23.346</a> οὐδ' εἴ κεν μετόπισθεν Ἀρίονα δῖον ἐλαύνοι</p>
        <p><a>23.347</a> Ἀδρήστου ταχὺν ἵππον, ὃς ἐκ θεόφιν γένος ἦεν,</p>
        <p><a>23.348</a> ἢ τοὺς Λαομέδοντος, οἳ ἐνθάδε γ' ἔτραφεν ἐσθλοί.</p>
        <p><a>23.349</a> ὣς εἰπὼν Νέστωρ Νηλήϊος ἂψ ἐνὶ χώρῃ</p>
        <p><a>23.350</a> ἕζετ', ἐπεὶ ᾧ παιδὶ ἑκάστου πείρατ' ἔειπε.</p>
        <p><a>23.351</a> Μηριόνης δ' ἄρα πέμπτος ἐΰτριχας ὁπλίσαθ' ἵππους.</p>
        <p><a>23.352</a> ἂν δ' ἔβαν ἐς δίφρους, ἐν δὲ κλήρους ἐβάλοντο:</p>
        <p><a>23.353</a> πάλλ' Ἀχιλεύς, ἐκ δὲ κλῆρος θόρε Νεστορίδαο</p>
        <p><a>23.354</a> Ἀντιλόχου: μετὰ τὸν δ' ἔλαχε κρείων Εὔμηλος:</p>
        <p><a>23.355</a> τῷ δ' ἄρ' ἐπ' Ἀτρεΐδης δουρὶ κλειτὸς Μενέλαος,</p>
        <p><a>23.356</a> τῷ δ' ἐπὶ Μηριόνης λάχ' ἐλαυνέμεν: ὕστατος αὖτε</p>
        <p><a>23.357</a> Τυδεΐδης ὄχ' ἄριστος ἐὼν λάχ' ἐλαυνέμεν ἵππους.</p>
        <p><a>23.358</a> στὰν δὲ μεταστοιχί, σήμηνε δὲ τέρματ' Ἀχιλλεὺς</p>
        <p><a>23.359</a> τηλόθεν ἐν λείῳ πεδίῳ: παρὰ δὲ σκοπὸν εἷσεν</p>
        <p><a>23.360</a> ἀντίθεον Φοίνικα ὀπάονα πατρὸς ἑοῖο,</p>
        <p><a>23.361</a> ὡς μεμνέῳτο δρόμους καὶ ἀληθείην ἀποείποι.</p>
        <p><a>23.362</a> οἳ δ' ἅμα πάντες ἐφ' ἵπποιιν μάστιγας ἄειραν,</p>
        <p><a>23.363</a> πέπληγόν θ' ἱμᾶσιν, ὁμόκλησάν τ' ἐπέεσσιν</p>
        <p><a>23.364</a> ἐσσυμένως: οἳ δ' ὦκα διέπρησσον πεδίοιο</p>
        <p><a>23.365</a> νόσφι νεῶν ταχέως: ὑπὸ δὲ στέρνοισι κονίη</p>
        <p><a>23.366</a> ἵστατ' ἀειρομένη ὥς τε νέφος ἠὲ θύελλα,</p>
        <p><a>23.367</a> χαῖται δ' ἐρρώοντο μετὰ πνοιῇς ἀνέμοιο.</p>
        <p><a>23.368</a> ἅρματα δ' ἄλλοτε μὲν χθονὶ πίλνατο πουλυβοτείρῃ,</p>
        <p><a>23.369</a> ἄλλοτε δ' ἀΐξασκε μετήορα: τοὶ δ' ἐλατῆρες</p>
        <p><a>23.370</a> ἕστασαν ἐν δίφροισι, πάτασσε δὲ θυμὸς ἑκάστου</p>
        <p><a>23.371</a> νίκης ἱεμένων: κέκλοντο δὲ οἷσιν ἕκαστος</p>
        <p><a>23.372</a> ἵπποις, οἳ δ' ἐπέτοντο κονίοντες πεδίοιο.</p>
        <p><a>23.373</a> ἀλλ' ὅτε δὴ πύματον τέλεον δρόμον ὠκέες ἵπποι</p>
        <p><a>23.374</a> ἂψ ἐφ' ἁλὸς πολιῆς, τότε δὴ ἀρετή γε ἑκάστου</p>
        <p><a>23.375</a> φαίνετ', ἄφαρ δ' ἵπποισι τάθη δρόμος: ὦκα δ' ἔπειτα</p>
        <p><a>23.376</a> αἳ Φηρητιάδαο ποδώκεες ἔκφερον ἵπποι.</p>
        <p><a>23.377</a> τὰς δὲ μετ' ἐξέφερον Διομήδεος ἄρσενες ἵπποι</p>
        <p><a>23.378</a> Τρώϊοι, οὐδέ τι πολλὸν ἄνευθ' ἔσαν, ἀλλὰ μάλ' ἐγγύς:</p>
        <p><a>23.379</a> αἰεὶ γὰρ δίφρου ἐπιβησομένοισιν ἐΐκτην,</p>
        <p><a>23.380</a> πνοιῇ δ' Εὐμήλοιο μετάφρενον εὐρέε τ' ὤμω</p>
        <p><a>23.381</a> θέρμετ': ἐπ' αὐτῷ γὰρ κεφαλὰς καταθέντε πετέσθην.</p>
        <p><a>23.382</a> καί νύ κεν ἢ παρέλασσ' ἢ ἀμφήριστον ἔθηκεν,</p>
        <p><a>23.383</a> εἰ μὴ Τυδέος υἷϊ κοτέσσατο Φοῖβος Ἀπόλλων,</p>
        <p><a>23.384</a> ὅς ῥά οἱ ἐκ χειρῶν ἔβαλεν μάστιγα φαεινήν.</p>
        <p><a>23.385</a> τοῖο δ' ἀπ' ὀφθαλμῶν χύτο δάκρυα χωομένοιο,</p>
        <p><a>23.386</a> οὕνεκα τὰς μὲν ὅρα ἔτι καὶ πολὺ μᾶλλον ἰούσας,</p>
        <p><a>23.387</a> οἳ δέ οἱ ἐβλάφθησαν ἄνευ κέντροιο θέοντες.</p>
        <p><a>23.388</a> οὐδ' ἄρ' Ἀθηναίην ἐλεφηράμενος λάθ' Ἀπόλλων</p>
        <p><a>23.389</a> Τυδεΐδην, μάλα δ' ὦκα μετέσσυτο ποιμένα λαῶν,</p>
        <p><a>23.390</a> δῶκε δέ οἱ μάστιγα, μένος δ' ἵπποισιν ἐνῆκεν:</p>
        <p><a>23.391</a> ἣ δὲ μετ' Ἀδμήτου υἱὸν κοτέουσ' ἐβεβήκει,</p>
        <p><a>23.392</a> ἵππειον δέ οἱ ἦξε θεὰ ζυγόν: αἳ δέ οἱ ἵπποι</p>
        <p><a>23.393</a> ἀμφὶς ὁδοῦ δραμέτην, ῥυμὸς δ' ἐπὶ γαῖαν ἐλύσθη.</p>
        <p><a>23.394</a> αὐτὸς δ' ἐκ δίφροιο παρὰ τροχὸν ἐξεκυλίσθη,</p>
        <p><a>23.395</a> ἀγκῶνάς τε περιδρύφθη στόμα τε ῥῖνάς τε,</p>
        <p><a>23.396</a> θρυλίχθη δὲ μέτωπον ἐπ' ὀφρύσι: τὼ δέ οἱ ὄσσε</p>
        <p><a>23.397</a> δακρυόφι πλῆσθεν, θαλερὴ δέ οἱ ἔσχετο φωνή.</p>
        <p><a>23.398</a> Τυδεΐδης δὲ παρατρέψας ἔχε μώνυχας ἵππους,</p>
        <p><a>23.399</a> πολλὸν τῶν ἄλλων ἐξάλμενος: ἐν γὰρ Ἀθήνη</p>
        <p><a>23.400</a> ἵπποις ἧκε μένος καὶ ἐπ' αὐτῷ κῦδος ἔθηκε.</p>
        <p><a>23.401</a> τῷ δ' ἄρ' ἐπ' Ἀτρεΐδης εἶχε ξανθὸς Μενέλαος.</p>
        <p><a>23.402</a> Ἀντίλοχος δ' ἵπποισιν ἐκέκλετο πατρὸς ἑοῖο:</p>
        <p><a>23.403</a> ἔμβητον καὶ σφῶϊ: τιταίνετον ὅττι τάχιστα.</p>
        <p><a>23.404</a> ἤτοι μὲν κείνοισιν ἐριζέμεν οὔ τι κελεύω</p>
        <p><a>23.405</a> Τυδεΐδεω ἵπποισι δαΐφρονος, οἷσιν Ἀθήνη</p>
        <p><a>23.406</a> νῦν ὤρεξε τάχος καὶ ἐπ' αὐτῷ κῦδος ἔθηκεν:</p>
        <p><a>23.407</a> ἵππους δ' Ἀτρεΐδαο κιχάνετε, μὴ δὲ λίπησθον,</p>
        <p><a>23.408</a> καρπαλίμως, μὴ σφῶϊν ἐλεγχείην καταχεύῃ</p>
        <p><a>23.409</a> Αἴθη θῆλυς ἐοῦσα: τί ἢ λείπεσθε φέριστοι;</p>
        <p><a>23.410</a> ὧδε γὰρ ἐξερέω, καὶ μὴν τετελεσμένον ἔσται:</p>
        <p><a>23.411</a> οὐ σφῶϊν κομιδὴ παρὰ Νέστορι ποιμένι λαῶν</p>
        <p><a>23.412</a> ἔσσεται, αὐτίκα δ' ὔμμε κατακτενεῖ ὀξέϊ χαλκῷ,</p>
        <p><a>23.413</a> αἴ κ' ἀποκηδήσαντε φερώμεθα χεῖρον ἄεθλον.</p>
        <p><a>23.414</a> ἀλλ' ἐφομαρτεῖτον καὶ σπεύδετον ὅττι τάχιστα:</p>
        <p><a>23.415</a> ταῦτα δ' ἐγὼν αὐτὸς τεχνήσομαι ἠδὲ νοήσω</p>
        <p><a>23.416</a> στεινωπῷ ἐν ὁδῷ παραδύμεναι, οὐδέ με λήσει.</p>
        <p><a>23.417</a> ὣς ἔφαθ', οἳ δὲ ἄνακτος ὑποδείσαντες ὁμοκλὴν</p>
        <p><a>23.418</a> μᾶλλον ἐπιδραμέτην ὀλίγον χρόνον: αἶψα δ' ἔπειτα</p>
        <p><a>23.419</a> στεῖνος ὁδοῦ κοίλης ἴδεν Ἀντίλοχος μενεχάρμης.</p>
        <p><a>23.420</a> ῥωχμὸς ἔην γαίης, ᾗ χειμέριον ἀλὲν ὕδωρ</p>
        <p><a>23.421</a> ἐξέρρηξεν ὁδοῖο, βάθυνε δὲ χῶρον ἅπαντα:</p>
        <p><a>23.422</a> τῇ ῥ' εἶχεν Μενέλαος ἁματροχιὰς ἀλεείνων.</p>
        <p><a>23.423</a> Ἀντίλοχος δὲ παρατρέψας ἔχε μώνυχας ἵππους</p>
        <p><a>23.424</a> ἐκτὸς ὁδοῦ, ὀλίγον δὲ παρακλίνας ἐδίωκεν.</p>
        <p><a>23.425</a> Ἀτρεΐδης δ' ἔδεισε καὶ Ἀντιλόχῳ ἐγεγώνει:</p>
        <p><a>23.426</a> Ἀντίλοχ' ἀφραδέως ἱππάζεαι, ἀλλ' ἄνεχ' ἵππους:</p>
        <p><a>23.427</a> στεινωπὸς γὰρ ὁδός, τάχα δ' εὐρυτέρη παρελάσσαι:</p>
        <p><a>23.428</a> μή πως ἀμφοτέρους δηλήσεαι ἅρματι κύρσας.</p>
        <p><a>23.429</a> ὣς ἔφατ', Ἀντίλοχος δ' ἔτι καὶ πολὺ μᾶλλον ἔλαυνε</p>
        <p><a>23.430</a> κέντρῳ ἐπισπέρχων ὡς οὐκ ἀΐοντι ἐοικώς.</p>
        <p><a>23.431</a> ὅσσα δὲ δίσκου οὖρα κατωμαδίοιο πέλονται,</p>
        <p><a>23.432</a> ὅν τ' αἰζηὸς ἀφῆκεν ἀνὴρ πειρώμενος ἥβης,</p>
        <p><a>23.433</a> τόσσον ἐπιδραμέτην: αἳ δ' ἠρώησαν ὀπίσσω</p>
        <p><a>23.434</a> Ἀτρεΐδεω: αὐτὸς γὰρ ἑκὼν μεθέηκεν ἐλαύνειν</p>
        <p><a>23.435</a> μή πως συγκύρσειαν ὁδῷ ἔνι μώνυχες ἵπποι,</p>
        <p><a>23.436</a> δίφρους τ' ἀνστρέψειαν ἐϋπλεκέας, κατὰ δ' αὐτοὶ</p>
        <p><a>23.437</a> ἐν κονίῃσι πέσοιεν ἐπειγόμενοι περὶ νίκης.</p>
        <p><a>23.438</a> τὸν καὶ νεικείων προσέφη ξανθὸς Μενέλαος:</p>
        <p><a>23.439</a> Ἀντίλοχ' οὔ τις σεῖο βροτῶν ὀλοώτερος ἄλλος:</p>
        <p><a>23.440</a> ἔρρ', ἐπεὶ οὔ σ' ἔτυμόν γε φάμεν πεπνῦσθαι Ἀχαιοί.</p>
        <p><a>23.441</a> ἀλλ' οὐ μὰν οὐδ' ὧς ἄτερ ὅρκου οἴσῃ ἄεθλον.</p>
        <p><a>23.442</a> ὣς εἰπὼν ἵπποισιν ἐκέκλετο φώνησέν τε:</p>
        <p><a>23.443</a> μή μοι ἐρύκεσθον μὴ δ' ἕστατον ἀχνυμένω κῆρ.</p>
        <p><a>23.444</a> φθήσονται τούτοισι πόδες καὶ γοῦνα καμόντα</p>
        <p><a>23.445</a> ἢ ὑμῖν: ἄμφω γὰρ ἀτέμβονται νεότητος.</p>
        <p><a>23.446</a> ὣς ἔφαθ', οἳ δὲ ἄνακτος ὑποδείσαντες ὁμοκλὴν</p>
        <p><a>23.447</a> μᾶλλον ἐπιδραμέτην, τάχα δέ σφισιν ἄγχι γένοντο.</p>
        <p><a>23.448</a> Ἀργεῖοι δ' ἐν ἀγῶνι καθήμενοι εἰσορόωντο</p>
        <p><a>23.449</a> ἵππους: τοὶ δὲ πέτοντο κονίοντες πεδίοιο.</p>
        <p><a>23.450</a> πρῶτος δ' Ἰδομενεὺς Κρητῶν ἀγὸς ἐφράσαθ' ἵππους:</p>
        <p><a>23.451</a> ἧστο γὰρ ἐκτὸς ἀγῶνος ὑπέρτατος ἐν περιωπῇ:</p>
        <p><a>23.452</a> τοῖο δ' ἄνευθεν ἐόντος ὁμοκλητῆρος ἀκούσας</p>
        <p><a>23.453</a> ἔγνω, φράσσατο δ' ἵππον ἀριπρεπέα προὔχοντα,</p>
        <p><a>23.454</a> ὃς τὸ μὲν ἄλλο τόσον φοῖνιξ ἦν, ἐν δὲ μετώπῳ</p>
        <p><a>23.455</a> λευκὸν σῆμα τέτυκτο περίτροχον ἠΰτε μήνη.</p>
        <p><a>23.456</a> στῆ δ' ὀρθὸς καὶ μῦθον ἐν Ἀργείοισιν ἔειπεν:</p>
        <p><a>23.457</a> ὦ φίλοι Ἀργείων ἡγήτορες ἠδὲ μέδοντες</p>
        <p><a>23.458</a> οἶος ἐγὼν ἵππους αὐγάζομαι ἦε καὶ ὑμεῖς;</p>
        <p><a>23.459</a> ἄλλοι μοι δοκέουσι παροίτεροι ἔμμεναι ἵπποι,</p>
        <p><a>23.460</a> ἄλλος δ' ἡνίοχος ἰνδάλλεται: αἳ δέ που αὐτοῦ</p>
        <p><a>23.461</a> ἔβλαβεν ἐν πεδίῳ, αἳ κεῖσέ γε φέρτεραι ἦσαν:</p>
        <p><a>23.462</a> ἤτοι γὰρ τὰς πρῶτα ἴδον περὶ τέρμα βαλούσας,</p>
        <p><a>23.463</a> νῦν δ' οὔ πῃ δύναμαι ἰδέειν: πάντῃ δέ μοι ὄσσε</p>
        <p><a>23.464</a> Τρωϊκὸν ἂμ πεδίον παπταίνετον εἰσορόωντι:</p>
        <p><a>23.465</a> ἦε τὸν ἡνίοχον φύγον ἡνία, οὐδὲ δυνάσθη</p>
        <p><a>23.466</a> εὖ σχεθέειν περὶ τέρμα καὶ οὐκ ἐτύχησεν ἑλίξας:</p>
        <p><a>23.467</a> ἔνθά μιν ἐκπεσέειν ὀΐω σύν θ' ἅρματα ἆξαι,</p>
        <p><a>23.468</a> αἳ δ' ἐξηρώησαν, ἐπεὶ μένος ἔλλαβε θυμόν.</p>
        <p><a>23.469</a> ἀλλὰ ἴδεσθε καὶ ὔμμες ἀνασταδόν: οὐ γὰρ ἔγωγε</p>
        <p><a>23.470</a> εὖ διαγιγνώσκω: δοκέει δέ μοι ἔμμεναι ἀνὴρ</p>
        <p><a>23.471</a> Αἰτωλὸς γενεήν, μετὰ δ' Ἀργείοισιν ἀνάσσει</p>
        <p><a>23.472</a> Τυδέος ἱπποδάμου υἱὸς κρατερὸς Διομήδης.</p>
        <p><a>23.473</a> τὸν δ' αἰσχρῶς ἐνένιπεν Ὀϊλῆος ταχὺς Αἴας:</p>
        <p><a>23.474</a> Ἰδομενεῦ τί πάρος λαβρεύεαι; αἳ δέ τ' ἄνευθεν</p>
        <p><a>23.475</a> ἵπποι ἀερσίποδες πολέος πεδίοιο δίενται.</p>
        <p><a>23.476</a> οὔτε νεώτατός ἐσσι μετ' Ἀργείοισι τοσοῦτον,</p>
        <p><a>23.477</a> οὔτέ τοι ὀξύτατον κεφαλῆς ἐκδέρκεται ὄσσε:</p>
        <p><a>23.478</a> ἀλλ' αἰεὶ μύθοις λαβρεύεαι: οὐδέ τί σε χρὴ</p>
        <p><a>23.479</a> λαβραγόρην ἔμεναι: πάρα γὰρ καὶ ἀμείνονες ἄλλοι.</p>
        <p><a>23.480</a> ἵπποι δ' αὐταὶ ἔασι παροίτεραι, αἳ τὸ πάρος περ,</p>
        <p><a>23.481</a> Εὐμήλου, ἐν δ' αὐτὸς ἔχων εὔληρα βέβηκε.</p>
        <p><a>23.482</a> τὸν δὲ χολωσάμενος Κρητῶν ἀγὸς ἀντίον ηὔδα:</p>
        <p><a>23.483</a> Αἶαν νεῖκος ἄριστε κακοφραδὲς ἄλλά τε πάντα</p>
        <p><a>23.484</a> δεύεαι Ἀργείων, ὅτι τοι νόος ἐστὶν ἀπηνής.</p>
        <p><a>23.485</a> δεῦρό νυν ἢ τρίποδος περιδώμεθον ἠὲ λέβητος,</p>
        <p><a>23.486</a> ἴστορα δ' Ἀτρεΐδην Ἀγαμέμνονα θείομεν ἄμφω,</p>
        <p><a>23.487</a> ὁππότεραι πρόσθ' ἵπποι, ἵνα γνώῃς ἀποτίνων.</p>
        <p><a>23.488</a> ὣς ἔφατ', ὄρνυτο δ' αὐτίκ' Ὀϊλῆος ταχὺς Αἴας</p>
        <p><a>23.489</a> χωόμενος χαλεποῖσιν ἀμείψασθαι ἐπέεσσι:</p>
        <p><a>23.490</a> καί νύ κε δὴ προτέρω ἔτ' ἔρις γένετ' ἀμφοτέροισιν,</p>
        <p><a>23.491</a> εἰ μὴ Ἀχιλλεὺς αὐτὸς ἀνίστατο καὶ φάτο μῦθον:</p>
        <p><a>23.492</a> μηκέτι νῦν χαλεποῖσιν ἀμείβεσθον ἐπέεσσιν</p>
        <p><a>23.493</a> Αἶαν Ἰδομενεῦ τε κακοῖς, ἐπεὶ οὐδὲ ἔοικε.</p>
        <p><a>23.494</a> καὶ δ' ἄλλῳ νεμεσᾶτον ὅτις τοιαῦτά γε ῥέζοι.</p>
        <p><a>23.495</a> ἀλλ' ὑμεῖς ἐν ἀγῶνι καθήμενοι εἰσοράασθε</p>
        <p><a>23.496</a> ἵππους: οἳ δὲ τάχ' αὐτοὶ ἐπειγόμενοι περὶ νίκης</p>
        <p><a>23.497</a> ἐνθάδ' ἐλεύσονται: τότε δὲ γνώσεσθε ἕκαστος</p>
        <p><a>23.498</a> ἵππους Ἀργείων, οἳ δεύτεροι οἵ τε πάροιθεν.</p>
        <p><a>23.499</a> ὣς φάτο, Τυδεΐδης δὲ μάλα σχεδὸν ἦλθε διώκων,</p>
        <p><a>23.500</a> μάστι δ' αἰὲν ἔλαυνε κατωμαδόν: οἳ δέ οἱ ἵπποι</p>
        <p><a>23.501</a> ὑψόσ' ἀειρέσθην ῥίμφα πρήσσοντε κέλευθον.</p>
        <p><a>23.502</a> αἰεὶ δ' ἡνίοχον κονίης ῥαθάμιγγες ἔβαλλον,</p>
        <p><a>23.503</a> ἅρματα δὲ χρυσῷ πεπυκασμένα κασσιτέρῳ τε</p>
        <p><a>23.504</a> ἵπποις ὠκυπόδεσσιν ἐπέτρεχον: οὐδέ τι πολλὴ</p>
        <p><a>23.505</a> γίγνετ' ἐπισσώτρων ἁρματροχιὴ κατόπισθεν</p>
        <p><a>23.506</a> ἐν λεπτῇ κονίῃ: τὼ δὲ σπεύδοντε πετέσθην.</p>
        <p><a>23.507</a> στῆ δὲ μέσῳ ἐν ἀγῶνι, πολὺς δ' ἀνεκήκιεν ἱδρὼς</p>
        <p><a>23.508</a> ἵππων ἔκ τε λόφων καὶ ἀπὸ στέρνοιο χαμᾶζε.</p>
        <p><a>23.509</a> αὐτὸς δ' ἐκ δίφροιο χαμαὶ θόρε παμφανόωντος,</p>
        <p><a>23.510</a> κλῖνε δ' ἄρα μάστιγα ποτὶ ζυγόν: οὐδὲ μάτησεν</p>
        <p><a>23.511</a> ἴφθιμος Σθένελος, ἀλλ' ἐσσυμένως λάβ' ἄεθλον,</p>
        <p><a>23.512</a> δῶκε δ' ἄγειν ἑτάροισιν ὑπερθύμοισι γυναῖκα</p>
        <p><a>23.513</a> καὶ τρίποδ' ὠτώεντα φέρειν: ὃ δ' ἔλυεν ὑφ' ἵππους.</p>
        <p><a>23.514</a> τῷ δ' ἄρ' ἐπ' Ἀντίλοχος Νηλήϊος ἤλασεν ἵππους</p>
        <p><a>23.515</a> κέρδεσιν, οὔ τι τάχει γε, παραφθάμενος Μενέλαον:</p>
        <p><a>23.516</a> ἀλλὰ καὶ ὧς Μενέλαος ἔχ' ἐγγύθεν ὠκέας ἵππους.</p>
        <p><a>23.517</a> ὅσσον δὲ τροχοῦ ἵππος ἀφίσταται, ὅς ῥα ἄνακτα</p>
        <p><a>23.518</a> ἕλκῃσιν πεδίοιο τιταινόμενος σὺν ὄχεσφι:</p>
        <p><a>23.519</a> τοῦ μέν τε ψαύουσιν ἐπισσώτρου τρίχες ἄκραι</p>
        <p><a>23.520</a> οὐραῖαι: ὃ δέ τ' ἄγχι μάλα τρέχει, οὐδέ τι πολλὴ</p>
        <p><a>23.521</a> χώρη μεσσηγὺς πολέος πεδίοιο θέοντος:</p>
        <p><a>23.522</a> τόσσον δὴ Μενέλαος ἀμύμονος Ἀντιλόχοιο</p>
        <p><a>23.523</a> λείπετ': ἀτὰρ τὰ πρῶτα καὶ ἐς δίσκουρα λέλειπτο,</p>
        <p><a>23.524</a> ἀλλά μιν αἶψα κίχανεν: ὀφέλλετο γὰρ μένος ἠῢ</p>
        <p><a>23.525</a> ἵππου τῆς Ἀγαμεμνονέης καλλίτριχος Αἴθης:</p>
        <p><a>23.526</a> εἰ δέ κ' ἔτι προτέρω γένετο δρόμος ἀμφοτέροισι,</p>
        <p><a>23.527</a> τώ κέν μιν παρέλασσ' οὐδ' ἀμφήριστον ἔθηκεν.</p>
        <p><a>23.528</a> αὐτὰρ Μηριόνης θεράπων ἐῢς Ἰδομενῆος</p>
        <p><a>23.529</a> λείπετ' ἀγακλῆος Μενελάου δουρὸς ἐρωήν:</p>
        <p><a>23.530</a> βάρδιστοι μὲν γάρ οἱ ἔσαν καλλίτριχες ἵπποι,</p>
        <p><a>23.531</a> ἤκιστος δ' ἦν αὐτὸς ἐλαυνέμεν ἅρμ' ἐν ἀγῶνι.</p>
        <p><a>23.532</a> υἱὸς δ' Ἀδμήτοιο πανύστατος ἤλυθεν ἄλλων</p>
        <p><a>23.533</a> ἕλκων ἅρματα καλὰ ἐλαύνων πρόσσοθεν ἵππους.</p>
        <p><a>23.534</a> τὸν δὲ ἰδὼν ᾤκτειρε ποδάρκης δῖος Ἀχιλλεύς,</p>
        <p><a>23.535</a> στὰς δ' ἄρ' ἐν Ἀργείοις ἔπεα πτερόεντ' ἀγόρευε:</p>
        <p><a>23.536</a> λοῖσθος ἀνὴρ ὤριστος ἐλαύνει μώνυχας ἵππους:</p>
        <p><a>23.537</a> ἀλλ' ἄγε δή οἱ δῶμεν ἀέθλιον ὡς ἐπιεικὲς</p>
        <p><a>23.538</a> δεύτερ': ἀτὰρ τὰ πρῶτα φερέσθω Τυδέος υἱός.</p>
        <p><a>23.539</a> ὣς ἔφαθ', οἳ δ' ἄρα πάντες ἐπῄνεον ὡς ἐκέλευε.</p>
        <p><a>23.540</a> καί νύ κέ οἱ πόρεν ἵππον, ἐπῄνησαν γὰρ Ἀχαιοί,</p>
        <p><a>23.541</a> εἰ μὴ ἄρ' Ἀντίλοχος μεγαθύμου Νέστορος υἱὸς</p>
        <p><a>23.542</a> Πηλεΐδην Ἀχιλῆα δίκῃ ἠμείψατ' ἀναστάς:</p>
        <p><a>23.543</a> ὦ Ἀχιλεῦ μάλα τοι κεχολώσομαι αἴ κε τελέσσῃς</p>
        <p><a>23.544</a> τοῦτο ἔπος: μέλλεις γὰρ ἀφαιρήσεσθαι ἄεθλον</p>
        <p><a>23.545</a> τὰ φρονέων ὅτι οἱ βλάβεν ἅρματα καὶ ταχέ' ἵππω</p>
        <p><a>23.546</a> αὐτός τ' ἐσθλὸς ἐών: ἀλλ' ὤφελεν ἀθανάτοισιν</p>
        <p><a>23.547</a> εὔχεσθαι: τό κεν οὔ τι πανύστατος ἦλθε διώκων.</p>
        <p><a>23.548</a> εἰ δέ μιν οἰκτίρεις καί τοι φίλος ἔπλετο θυμῷ</p>
        <p><a>23.549</a> ἔστί τοι ἐν κλισίῃ χρυσὸς πολύς, ἔστι δὲ χαλκὸς</p>
        <p><a>23.550</a> καὶ πρόβατ', εἰσὶ δέ τοι δμῳαὶ καὶ μώνυχες ἵπποι:</p>
        <p><a>23.551</a> τῶν οἱ ἔπειτ' ἀνελὼν δόμεναι καὶ μεῖζον ἄεθλον</p>
        <p><a>23.552</a> ἠὲ καὶ αὐτίκα νῦν, ἵνα σ' αἰνήσωσιν Ἀχαιοί.</p>
        <p><a>23.553</a> τὴν δ' ἐγὼ οὐ δώσω: περὶ δ' αὐτῆς πειρηθήτω</p>
        <p><a>23.554</a> ἀνδρῶν ὅς κ' ἐθέλῃσιν ἐμοὶ χείρεσσι μάχεσθαι.</p>
        <p><a>23.555</a> ὣς φάτο, μείδησεν δὲ ποδάρκης δῖος Ἀχιλλεὺς</p>
        <p><a>23.556</a> χαίρων Ἀντιλόχῳ, ὅτι οἱ φίλος ἦεν ἑταῖρος:</p>
        <p><a>23.557</a> καί μιν ἀμειβόμενος ἔπεα πτερόεντα προσηύδα:</p>
        <p><a>23.558</a> Ἀντίλοχ', εἰ μὲν δή με κελεύεις οἴκοθεν ἄλλο</p>
        <p><a>23.559</a> Εὐμήλῳ ἐπιδοῦναι, ἐγὼ δέ κε καὶ τὸ τελέσσω.</p>
        <p><a>23.560</a> δώσω οἱ θώρηκα, τὸν Ἀστεροπαῖον ἀπηύρων</p>
        <p><a>23.561</a> χάλκεον, ᾧ πέρι χεῦμα φαεινοῦ κασσιτέροιο</p>
        <p><a>23.562</a> ἀμφιδεδίνηται: πολέος δέ οἱ ἄξιος ἔσται.</p>
        <p><a>23.563</a> ἦ ῥα, καὶ Αὐτομέδοντι φίλῳ ἐκέλευσεν ἑταίρῳ</p>
        <p><a>23.564</a> οἰσέμεναι κλισίηθεν: ὃ δ' ᾤχετο καί οἱ ἔνεικεν,</p>
        <p><a>23.565</a> Εὐμήλῳ δ' ἐν χερσὶ τίθει: ὃ δὲ δέξατο χαίρων.</p>
        <p><a>23.566</a> τοῖσι δὲ καὶ Μενέλαος ἀνίστατο θυμὸν ἀχεύων</p>
        <p><a>23.567</a> Ἀντιλόχῳ ἄμοτον κεχολωμένος: ἐν δ' ἄρα κῆρυξ</p>
        <p><a>23.568</a> χειρὶ σκῆπτρον ἔθηκε, σιωπῆσαί τε κέλευσεν</p>
        <p><a>23.569</a> Ἀργείους: ὃ δ' ἔπειτα μετηύδα ἰσόθεος φώς:</p>
        <p><a>23.570</a> Ἀντίλοχε πρόσθεν πεπνυμένε ποῖον ἔρεξας.</p>
        <p><a>23.571</a> ᾔσχυνας μὲν ἐμὴν ἀρετήν, βλάψας δέ μοι ἵππους</p>
        <p><a>23.572</a> τοὺς σοὺς πρόσθε βαλών, οἵ τοι πολὺ χείρονες ἦσαν.</p>
        <p><a>23.573</a> ἀλλ' ἄγετ' Ἀργείων ἡγήτορες ἠδὲ μέδοντες</p>
        <p><a>23.574</a> ἐς μέσον ἀμφοτέροισι δικάσσατε, μὴ δ' ἐπ' ἀρωγῇ,</p>
        <p><a>23.575</a> μή ποτέ τις εἴπῃσιν Ἀχαιῶν χαλκοχιτώνων:</p>
        <p><a>23.576</a> Ἀντίλοχον ψεύδεσσι βιησάμενος Μενέλαος</p>
        <p><a>23.577</a> οἴχεται ἵππον ἄγων, ὅτι οἱ πολὺ χείρονες ἦσαν</p>
        <p><a>23.578</a> ἵπποι, αὐτὸς δὲ κρείσσων ἀρετῇ τε βίῃ τε.</p>
        <p><a>23.579</a> εἰ δ' ἄγ' ἐγὼν αὐτὸς δικάσω, καί μ' οὔ τινά φημι</p>
        <p><a>23.580</a> ἄλλον ἐπιπλήξειν Δαναῶν: ἰθεῖα γὰρ ἔσται.</p>
        <p><a>23.581</a> Ἀντίλοχ' εἰ δ' ἄγε δεῦρο διοτρεφές, ἣ θέμις ἐστί,</p>
        <p><a>23.582</a> στὰς ἵππων προπάροιθε καὶ ἅρματος, αὐτὰρ ἱμάσθλην</p>
        <p><a>23.583</a> χερσὶν ἔχε ῥαδινήν, ᾗ περ τὸ πρόσθεν ἔλαυνες,</p>
        <p><a>23.584</a> ἵππων ἁψάμενος γαιήοχον ἐννοσίγαιον</p>
        <p><a>23.585</a> ὄμνυθι μὴ μὲν ἑκὼν τὸ ἐμὸν δόλῳ ἅρμα πεδῆσαι.</p>
        <p><a>23.586</a> τὸν δ' αὖτ' Ἀντίλοχος πεπνυμένος ἀντίον ηὔδα:</p>
        <p><a>23.587</a> ἄνσχεο νῦν: πολλὸν γὰρ ἔγωγε νεώτερός εἰμι</p>
        <p><a>23.588</a> σεῖο ἄναξ Μενέλαε, σὺ δὲ πρότερος καὶ ἀρείων.</p>
        <p><a>23.589</a> οἶσθ' οἷαι νέου ἀνδρὸς ὑπερβασίαι τελέθουσι:</p>
        <p><a>23.590</a> κραιπνότερος μὲν γάρ τε νόος, λεπτὴ δέ τε μῆτις.</p>
        <p><a>23.591</a> τώ τοι ἐπιτλήτω κραδίη: ἵππον δέ τοι αὐτὸς</p>
        <p><a>23.592</a> δώσω, τὴν ἀρόμην. εἰ καί νύ κεν οἴκοθεν ἄλλο</p>
        <p><a>23.593</a> μεῖζον ἐπαιτήσειας, ἄφαρ κέ τοι αὐτίκα δοῦναι</p>
        <p><a>23.594</a> βουλοίμην ἢ σοί γε διοτρεφὲς ἤματα πάντα</p>
        <p><a>23.595</a> ἐκ θυμοῦ πεσέειν καὶ δαίμοσιν εἶναι ἀλιτρός.</p>
        <p><a>23.596</a> ἦ ῥα καὶ ἵππον ἄγων μεγαθύμου Νέστορος υἱὸς</p>
        <p><a>23.597</a> ἐν χείρεσσι τίθει Μενελάου: τοῖο δὲ θυμὸς</p>
        <p><a>23.598</a> ἰάνθη ὡς εἴ τε περὶ σταχύεσσιν ἐέρση</p>
        <p><a>23.599</a> ληΐου ἀλδήσκοντος, ὅτε φρίσσουσιν ἄρουραι:</p>
        <p><a>23.600</a> ὣς ἄρα σοὶ Μενέλαε μετὰ φρεσὶ θυμὸς ἰάνθη.</p>
        <p><a>23.601</a> καί μιν φωνήσας ἔπεα πτερόεντα προσηύδα:</p>
        <p><a>23.602</a> Ἀντίλοχε νῦν μέν τοι ἐγὼν ὑποείξομαι αὐτὸς</p>
        <p><a>23.603</a> χωόμενος, ἐπεὶ οὔ τι παρήορος οὐδ' ἀεσίφρων</p>
        <p><a>23.604</a> ἦσθα πάρος: νῦν αὖτε νόον νίκησε νεοίη.</p>
        <p><a>23.605</a> δεύτερον αὖτ' ἀλέασθαι ἀμείνονας ἠπεροπεύειν.</p>
        <p><a>23.606</a> οὐ γάρ κέν με τάχ' ἄλλος ἀνὴρ παρέπεισεν Ἀχαιῶν.</p>
        <p><a>23.607</a> ἀλλὰ σὺ γὰρ δὴ πολλὰ πάθες καὶ πολλὰ μόγησας</p>
        <p><a>23.608</a> σός τε πατὴρ ἀγαθὸς καὶ ἀδελφεὸς εἵνεκ' ἐμεῖο:</p>
        <p><a>23.609</a> τώ τοι λισσομένῳ ἐπιπείσομαι, ἠδὲ καὶ ἵππον</p>
        <p><a>23.610</a> δώσω ἐμήν περ ἐοῦσαν, ἵνα γνώωσι καὶ οἵδε</p>
        <p><a>23.611</a> ὡς ἐμὸς οὔ ποτε θυμὸς ὑπερφίαλος καὶ ἀπηνής.</p>
        <p><a>23.612</a> ἦ ῥα, καὶ Ἀντιλόχοιο Νοήμονι δῶκεν ἑταίρῳ</p>
        <p><a>23.613</a> ἵππον ἄγειν: ὃ δ' ἔπειτα λέβηθ' ἕλε παμφανόωντα.</p>
        <p><a>23.614</a> Μηριόνης δ' ἀνάειρε δύω χρυσοῖο τάλαντα</p>
        <p><a>23.615</a> τέτρατος, ὡς ἔλασεν. πέμπτον δ' ὑπελείπετ' ἄεθλον,</p>
        <p><a>23.616</a> ἀμφίθετος φιάλη: τὴν Νέστορι δῶκεν Ἀχιλλεὺς</p>
        <p><a>23.617</a> Ἀργείων ἀν' ἀγῶνα φέρων, καὶ ἔειπε παραστάς:</p>
        <p><a>23.618</a> τῆ νῦν, καὶ σοὶ τοῦτο γέρον κειμήλιον ἔστω</p>
        <p><a>23.619</a> Πατρόκλοιο τάφου μνῆμ' ἔμμεναι: οὐ γὰρ ἔτ' αὐτὸν</p>
        <p><a>23.620</a> ὄψῃ ἐν Ἀργείοισι: δίδωμι δέ τοι τόδ' ἄεθλον</p>
        <p><a>23.621</a> αὔτως: οὐ γὰρ πύξ γε μαχήσεαι, οὐδὲ παλαίσεις,</p>
        <p><a>23.622</a> οὐδ' ἔτ' ἀκοντιστὺν ἐσδύσεαι, οὐδὲ πόδεσσι</p>
        <p><a>23.623</a> θεύσεαι: ἤδη γὰρ χαλεπὸν κατὰ γῆρας ἐπείγει.</p>
        <p><a>23.624</a> ὣς εἰπὼν ἐν χερσὶ τίθει: ὃ δ' ἐδέξατο χαίρων,</p>
        <p><a>23.625</a> καί μιν φωνήσας ἔπεα πτερόεντα προσηύδα:</p>
        <p><a>23.626</a> ναὶ δὴ ταῦτά γε πάντα τέκος κατὰ μοῖραν ἔειπες:</p>
        <p><a>23.627</a> οὐ γὰρ ἔτ' ἔμπεδα γυῖα φίλος πόδες, οὐδέ τι χεῖρες</p>
        <p><a>23.628</a> ὤμων ἀμφοτέρωθεν ἐπαΐσσονται ἐλαφραί.</p>
        <p><a>23.629</a> εἴθ' ὣς ἡβώοιμι βίη τέ μοι ἔμπεδος εἴη</p>
        <p><a>23.630</a> ὡς ὁπότε κρείοντ' Ἀμαρυγκέα θάπτον Ἐπειοὶ</p>
        <p><a>23.631</a> Βουπρασίῳ, παῖδες δ' ἔθεσαν βασιλῆος ἄεθλα:</p>
        <p><a>23.632</a> ἔνθ' οὔ τίς μοι ὁμοῖος ἀνὴρ γένετ', οὔτ' ἄρ' Ἐπειῶν</p>
        <p><a>23.633</a> οὔτ' αὐτῶν Πυλίων οὔτ' Αἰτωλῶν μεγαθύμων.</p>
        <p><a>23.634</a> πὺξ μὲν ἐνίκησα Κλυτομήδεα Ἤνοπος υἱόν,</p>
        <p><a>23.635</a> Ἀγκαῖον δὲ πάλῃ Πλευρώνιον, ὅς μοι ἀνέστη:</p>
        <p><a>23.636</a> Ἴφικλον δὲ πόδεσσι παρέδραμον ἐσθλὸν ἐόντα,</p>
        <p><a>23.637</a> δουρὶ δ' ὑπειρέβαλον Φυλῆά τε καὶ Πολύδωρον.</p>
        <p><a>23.638</a> οἴοισίν μ' ἵπποισι παρήλασαν Ἀκτορίωνε</p>
        <p><a>23.639</a> πλήθει πρόσθε βαλόντες ἀγασσάμενοι περὶ νίκης,</p>
        <p><a>23.640</a> οὕνεκα δὴ τὰ μέγιστα παρ' αὐτόθι λείπετ' ἄεθλα.</p>
        <p><a>23.641</a> οἳ δ' ἄρ' ἔσαν δίδυμοι: ὃ μὲν ἔμπεδον ἡνιόχευεν,</p>
        <p><a>23.642</a> ἔμπεδον ἡνιόχευ', ὃ δ' ἄρα μάστιγι κέλευεν.</p>
        <p><a>23.643</a> ὥς ποτ' ἔον: νῦν αὖτε νεώτεροι ἀντιοώντων</p>
        <p><a>23.644</a> ἔργων τοιούτων: ἐμὲ δὲ χρὴ γήραϊ λυγρῷ</p>
        <p><a>23.645</a> πείθεσθαι, τότε δ' αὖτε μετέπρεπον ἡρώεσσιν.</p>
        <p><a>23.646</a> ἀλλ' ἴθι καὶ σὸν ἑταῖρον ἀέθλοισι κτερέϊζε.</p>
        <p><a>23.647</a> τοῦτο δ' ἐγὼ πρόφρων δέχομαι, χαίρει δέ μοι ἦτορ,</p>
        <p><a>23.648</a> ὥς μευ ἀεὶ μέμνησαι ἐνηέος, οὐδέ σε λήθω,</p>
        <p><a>23.649</a> τιμῆς ἧς τέ μ' ἔοικε τετιμῆσθαι μετ' Ἀχαιοῖς.</p>
        <p><a>23.650</a> σοὶ δὲ θεοὶ τῶνδ' ἀντὶ χάριν μενοεικέα δοῖεν.</p>
        <p><a>23.651</a> ὣς φάτο, Πηλεΐδης δὲ πολὺν καθ' ὅμιλον Ἀχαιῶν</p>
        <p><a>23.652</a> ᾤχετ', ἐπεὶ πάντ' αἶνον ἐπέκλυε Νηλεΐδαο.</p>
        <p><a>23.653</a> αὐτὰρ ὃ πυγμαχίης ἀλεγεινῆς θῆκεν ἄεθλα:</p>
        <p><a>23.654</a> ἡμίονον ταλαεργὸν ἄγων κατέδησ' ἐν ἀγῶνι</p>
        <p><a>23.655</a> ἑξέτε' ἀδμήτην, ἥ τ' ἀλγίστη δαμάσασθαι:</p>
        <p><a>23.656</a> τῷ δ' ἄρα νικηθέντι τίθει δέπας ἀμφικύπελλον.</p>
        <p><a>23.657</a> στῆ δ' ὀρθὸς καὶ μῦθον ἐν Ἀργείοισιν ἔειπεν:</p>
        <p><a>23.658</a> Ἀτρεΐδη τε καὶ ἄλλοι ἐϋκνήμιδες Ἀχαιοὶ</p>
        <p><a>23.659</a> ἄνδρε δύω περὶ τῶνδε κελεύομεν, ὥ περ ἀρίστω,</p>
        <p><a>23.660</a> πὺξ μάλ' ἀνασχομένω πεπληγέμεν: ᾧ δέ κ' Ἀπόλλων</p>
        <p><a>23.661</a> δώῃ καμμονίην, γνώωσι δὲ πάντες Ἀχαιοί,</p>
        <p><a>23.662</a> ἡμίονον ταλαεργὸν ἄγων κλισίην δὲ νεέσθω:</p>
        <p><a>23.663</a> αὐτὰρ ὃ νικηθεὶς δέπας οἴσεται ἀμφικύπελλον.</p>
        <p><a>23.664</a> ὣς ἔφατ', ὄρνυτο δ' αὐτίκ' ἀνὴρ ἠΰς τε μέγας τε</p>
        <p><a>23.665</a> εἰδὼς πυγμαχίης υἱὸς Πανοπῆος Ἐπειός,</p>
        <p><a>23.666</a> ἅψατο δ' ἡμιόνου ταλαεργοῦ φώνησέν τε:</p>
        <p><a>23.667</a> ἆσσον ἴτω ὅς τις δέπας οἴσεται ἀμφικύπελλον:</p>
        <p><a>23.668</a> ἡμίονον δ' οὔ φημί τιν' ἀξέμεν ἄλλον Ἀχαιῶν</p>
        <p><a>23.669</a> πυγμῇ νικήσαντ', ἐπεὶ εὔχομαι εἶναι ἄριστος.</p>
        <p><a>23.670</a> ἦ οὐχ ἅλις ὅττι μάχης ἐπιδεύομαι; οὐδ' ἄρα πως ἦν</p>
        <p><a>23.671</a> ἐν πάντεσσ' ἔργοισι δαήμονα φῶτα γενέσθαι.</p>
        <p><a>23.672</a> ὧδε γὰρ ἐξερέω, τὸ δὲ καὶ τετελεσμένον ἔσται:</p>
        <p><a>23.673</a> ἀντικρὺ χρόα τε ῥήξω σύν τ' ὀστέ' ἀράξω.</p>
        <p><a>23.674</a> κηδεμόνες δέ οἱ ἐνθάδ' ἀολλέες αὖθι μενόντων,</p>
        <p><a>23.675</a> οἵ κέ μιν ἐξοίσουσιν ἐμῇς ὑπὸ χερσὶ δαμέντα.</p>
        <p><a>23.676</a> ὣς ἔφαθ', οἳ δ' ἄρα πάντες ἀκὴν ἐγένοντο σιωπῇ.</p>
        <p><a>23.677</a> Εὐρύαλος δέ οἱ οἶος ἀνίστατο ἰσόθεος φὼς</p>
        <p><a>23.678</a> Μηκιστῆος υἱὸς Ταλαϊονίδαο ἄνακτος,</p>
        <p><a>23.679</a> ὅς ποτε Θήβας δ' ἦλθε δεδουπότος Οἰδιπόδαο</p>
        <p><a>23.680</a> ἐς τάφον: ἔνθα δὲ πάντας ἐνίκα Καδμείωνας.</p>
        <p><a>23.681</a> τὸν μὲν Τυδεΐδης δουρὶ κλυτὸς ἀμφεπονεῖτο</p>
        <p><a>23.682</a> θαρσύνων ἔπεσιν, μέγα δ' αὐτῷ βούλετο νίκην.</p>
        <p><a>23.683</a> ζῶμα δέ οἱ πρῶτον παρακάββαλεν, αὐτὰρ ἔπειτα</p>
        <p><a>23.684</a> δῶκεν ἱμάντας ἐϋτμήτους βοὸς ἀγραύλοιο.</p>
        <p><a>23.685</a> τὼ δὲ ζωσαμένω βήτην ἐς μέσσον ἀγῶνα,</p>
        <p><a>23.686</a> ἄντα δ' ἀνασχομένω χερσὶ στιβαρῇσιν ἅμ' ἄμφω</p>
        <p><a>23.687</a> σύν ῥ' ἔπεσον, σὺν δέ σφι βαρεῖαι χεῖρες ἔμιχθεν.</p>
        <p><a>23.688</a> δεινὸς δὲ χρόμαδος γενύων γένετ', ἔρρεε δ' ἱδρὼς</p>
        <p><a>23.689</a> πάντοθεν ἐκ μελέων: ἐπὶ δ' ὄρνυτο δῖος Ἐπειός,</p>
        <p><a>23.690</a> κόψε δὲ παπτήναντα παρήϊον: οὐδ' ἄρ' ἔτι δὴν</p>
        <p><a>23.691</a> ἑστήκειν: αὐτοῦ γὰρ ὑπήριπε φαίδιμα γυῖα.</p>
        <p><a>23.692</a> ὡς δ' ὅθ' ὑπὸ φρικὸς Βορέω ἀναπάλλεται ἰχθὺς</p>
        <p><a>23.693</a> θίν' ἐν φυκιόεντι, μέλαν δέ ἑ κῦμα κάλυψεν,</p>
        <p><a>23.694</a> ὣς πληγεὶς ἀνέπαλτ': αὐτὰρ μεγάθυμος Ἐπειὸς</p>
        <p><a>23.695</a> χερσὶ λαβὼν ὤρθωσε: φίλοι δ' ἀμφέσταν ἑταῖροι,</p>
        <p><a>23.696</a> οἵ μιν ἄγον δι' ἀγῶνος ἐφελκομένοισι πόδεσσιν</p>
        <p><a>23.697</a> αἷμα παχὺ πτύοντα κάρη βάλλονθ' ἑτέρωσε:</p>
        <p><a>23.698</a> κὰδ δ' ἀλλοφρονέοντα μετὰ σφίσιν εἷσαν ἄγοντες,</p>
        <p><a>23.699</a> αὐτοὶ δ' οἰχόμενοι κόμισαν δέπας ἀμφικύπελλον.</p>
        <p><a>23.700</a> Πηλεΐδης δ' αἶψ' ἄλλα κατὰ τρίτα θῆκεν ἄεθλα</p>
        <p><a>23.701</a> δεικνύμενος Δαναοῖσι παλαισμοσύνης ἀλεγεινῆς,</p>
        <p><a>23.702</a> τῷ μὲν νικήσαντι μέγαν τρίποδ' ἐμπυριβήτην,</p>
        <p><a>23.703</a> τὸν δὲ δυωδεκάβοιον ἐνὶ σφίσι τῖον Ἀχαιοί:</p>
        <p><a>23.704</a> ἀνδρὶ δὲ νικηθέντι γυναῖκ' ἐς μέσσον ἔθηκε,</p>
        <p><a>23.705</a> πολλὰ δ' ἐπίστατο ἔργα, τίον δέ ἑ τεσσαράβοιον.</p>
        <p><a>23.706</a> στῆ δ' ὀρθὸς καὶ μῦθον ἐν Ἀργείοισιν ἔειπεν:</p>
        <p><a>23.707</a> ὄρνυσθ' οἳ καὶ τούτου ἀέθλου πειρήσεσθον.</p>
        <p><a>23.708</a> ὣς ἔφατ', ὦρτο δ' ἔπειτα μέγας Τελαμώνιος Αἴας,</p>
        <p><a>23.709</a> ἂν δ' Ὀδυσεὺς πολύμητις ἀνίστατο κέρδεα εἰδώς.</p>
        <p><a>23.710</a> ζωσαμένω δ' ἄρα τώ γε βάτην ἐς μέσσον ἀγῶνα,</p>
        <p><a>23.711</a> ἀγκὰς δ' ἀλλήλων λαβέτην χερσὶ στιβαρῇσιν</p>
        <p><a>23.712</a> ὡς ὅτ' ἀμείβοντες, τούς τε κλυτὸς ἤραρε τέκτων</p>
        <p><a>23.713</a> δώματος ὑψηλοῖο βίας ἀνέμων ἀλεείνων.</p>
        <p><a>23.714</a> τετρίγει δ' ἄρα νῶτα θρασειάων ἀπὸ χειρῶν</p>
        <p><a>23.715</a> ἑλκόμενα στερεῶς: κατὰ δὲ νότιος ῥέεν ἱδρώς,</p>
        <p><a>23.716</a> πυκναὶ δὲ σμώδιγγες ἀνὰ πλευράς τε καὶ ὤμους</p>
        <p><a>23.717</a> αἵματι φοινικόεσσαι ἀνέδραμον: οἳ δὲ μάλ' αἰεὶ</p>
        <p><a>23.718</a> νίκης ἱέσθην τρίποδος πέρι ποιητοῖο:</p>
        <p><a>23.719</a> οὔτ' Ὀδυσεὺς δύνατο σφῆλαι οὔδει τε πελάσσαι,</p>
        <p><a>23.720</a> οὔτ' Αἴας δύνατο, κρατερὴ δ' ἔχεν ἲς Ὀδυσῆος.</p>
        <p><a>23.721</a> ἀλλ' ὅτε δή ῥ' ἀνίαζον ἐϋκνήμιδας Ἀχαιούς,</p>
        <p><a>23.722</a> δὴ τότε μιν προσέειπε μέγας Τελαμώνιος Αἴας:</p>
        <p><a>23.723</a> διογενὲς Λαερτιάδη πολυμήχαν' Ὀδυσσεῦ</p>
        <p><a>23.724</a> ἤ μ' ἀνάειρ', ἢ ἐγὼ σέ: τὰ δ' αὖ Διὶ πάντα μελήσει.</p>
        <p><a>23.725</a> ὣς εἰπὼν ἀνάειρε: δόλου δ' οὐ λήθετ' Ὀδυσσεύς:</p>
        <p><a>23.726</a> κόψ' ὄπιθεν κώληπα τυχών, ὑπέλυσε δὲ γυῖα,</p>
        <p><a>23.727</a> κὰδ δ' ἔβαλ' ἐξοπίσω: ἐπὶ δὲ στήθεσσιν Ὀδυσσεὺς</p>
        <p><a>23.728</a> κάππεσε: λαοὶ δ' αὖ θηεῦντό τε θάμβησάν τε.</p>
        <p><a>23.729</a> δεύτερος αὖτ' ἀνάειρε πολύτλας δῖος Ὀδυσσεύς,</p>
        <p><a>23.730</a> κίνησεν δ' ἄρα τυτθὸν ἀπὸ χθονός, οὐδ' ἔτ' ἄειρεν,</p>
        <p><a>23.731</a> ἐν δὲ γόνυ γνάμψεν: ἐπὶ δὲ χθονὶ κάππεσον ἄμφω</p>
        <p><a>23.732</a> πλησίοι ἀλλήλοισι, μιάνθησαν δὲ κονίῃ.</p>
        <p><a>23.733</a> καί νύ κε τὸ τρίτον αὖτις ἀναΐξαντ' ἐπάλαιον,</p>
        <p><a>23.734</a> εἰ μὴ Ἀχιλλεὺς αὐτὸς ἀνίστατο καὶ κατέρυκε:</p>
        <p><a>23.735</a> μηκέτ' ἐρείδεσθον, μὴ δὲ τρίβεσθε κακοῖσι:</p>
        <p><a>23.736</a> νίκη δ' ἀμφοτέροισιν: ἀέθλια δ' ἶσ' ἀνελόντες</p>
        <p><a>23.737</a> ἔρχεσθ', ὄφρα καὶ ἄλλοι ἀεθλεύωσιν Ἀχαιοί.</p>
        <p><a>23.738</a> ὣς ἔφαθ', οἳ δ' ἄρα τοῦ μάλα μὲν κλύον ἠδὲ πίθοντο,</p>
        <p><a>23.739</a> καί ῥ' ἀπομορξαμένω κονίην δύσαντο χιτῶνας.</p>
        <p><a>23.740</a> Πηλεΐδης δ' αἶψ' ἄλλα τίθει ταχυτῆτος ἄεθλα</p>
        <p><a>23.741</a> ἀργύρεον κρητῆρα τετυγμένον: ἓξ δ' ἄρα μέτρα</p>
        <p><a>23.742</a> χάνδανεν, αὐτὰρ κάλλει ἐνίκα πᾶσαν ἐπ' αἶαν</p>
        <p><a>23.743</a> πολλόν, ἐπεὶ Σιδόνες πολυδαίδαλοι εὖ ἤσκησαν,</p>
        <p><a>23.744</a> Φοίνικες δ' ἄγον ἄνδρες ἐπ' ἠεροειδέα πόντον,</p>
        <p><a>23.745</a> στῆσαν δ' ἐν λιμένεσσι, Θόαντι δὲ δῶρον ἔδωκαν:</p>
        <p><a>23.746</a> υἷος δὲ Πριάμοιο Λυκάονος ὦνον ἔδωκε</p>
        <p><a>23.747</a> Πατρόκλῳ ἥρωϊ Ἰησονίδης Εὔνηος.</p>
        <p><a>23.748</a> καὶ τὸν Ἀχιλλεὺς θῆκεν ἄεθλον οὗ ἑτάροιο,</p>
        <p><a>23.749</a> ὅς τις ἐλαφρότατος ποσσὶ κραιπνοῖσι πέλοιτο:</p>
        <p><a>23.750</a> δευτέρῳ αὖ βοῦν θῆκε μέγαν καὶ πίονα δημῷ,</p>
        <p><a>23.751</a> ἡμιτάλαντον δὲ χρυσοῦ λοισθήϊ' ἔθηκε.</p>
        <p><a>23.752</a> στῆ δ' ὀρθὸς καὶ μῦθον ἐν Ἀργείοισιν ἔειπεν:</p>
        <p><a>23.753</a> ὄρνυσθ' οἳ καὶ τούτου ἀέθλου πειρήσεσθε.</p>
        <p><a>23.754</a> ὣς ἔφατ', ὄρνυτο δ' αὐτίκ' Ὀϊλῆος ταχὺς Αἴας,</p>
        <p><a>23.755</a> ἂν δ' Ὀδυσεὺς πολύμητις, ἔπειτα δὲ Νέστορος υἱὸς</p>
        <p><a>23.756</a> Ἀντίλοχος: ὃ γὰρ αὖτε νέους ποσὶ πάντας ἐνίκα.</p>
        <p><a>23.757</a> στὰν δὲ μεταστοιχί: σήμηνε δὲ τέρματ' Ἀχιλλεύς.</p>
        <p><a>23.758</a> τοῖσι δ' ἀπὸ νύσσης τέτατο δρόμος: ὦκα δ' ἔπειτα</p>
        <p><a>23.759</a> ἔκφερ' Ὀϊλιάδης: ἐπὶ δ' ὄρνυτο δῖος Ὀδυσσεὺς</p>
        <p><a>23.760</a> ἄγχι μάλ', ὡς ὅτε τίς τε γυναικὸς ἐϋζώνοιο</p>
        <p><a>23.761</a> στήθεός ἐστι κανών, ὅν τ' εὖ μάλα χερσὶ τανύσσῃ</p>
        <p><a>23.762</a> πηνίον ἐξέλκουσα παρὲκ μίτον, ἀγχόθι δ' ἴσχει</p>
        <p><a>23.763</a> στήθεος: ὣς Ὀδυσεὺς θέεν ἐγγύθεν, αὐτὰρ ὄπισθεν</p>
        <p><a>23.764</a> ἴχνια τύπτε πόδεσσι πάρος κόνιν ἀμφιχυθῆναι:</p>
        <p><a>23.765</a> κὰδ δ' ἄρα οἱ κεφαλῆς χέ' ἀϋτμένα δῖος Ὀδυσσεὺς</p>
        <p><a>23.766</a> αἰεὶ ῥίμφα θέων: ἴαχον δ' ἐπὶ πάντες Ἀχαιοὶ</p>
        <p><a>23.767</a> νίκης ἱεμένῳ, μάλα δὲ σπεύδοντι κέλευον.</p>
        <p><a>23.768</a> ἀλλ' ὅτε δὴ πύματον τέλεον δρόμον, αὐτίκ' Ὀδυσσεὺς</p>
        <p><a>23.769</a> εὔχετ' Ἀθηναίῃ γλαυκώπιδι ὃν κατὰ θυμόν:</p>
        <p><a>23.770</a> κλῦθι θεά, ἀγαθή μοι ἐπίρροθος ἐλθὲ ποδοῖιν.</p>
        <p><a>23.771</a> ὣς ἔφατ' εὐχόμενος: τοῦ δ' ἔκλυε Παλλὰς Ἀθήνη,</p>
        <p><a>23.772</a> γυῖα δ' ἔθηκεν ἐλαφρά, πόδας καὶ χεῖρας ὕπερθεν.</p>
        <p><a>23.773</a> ἀλλ' ὅτε δὴ τάχ' ἔμελλον ἐπαΐξασθαι ἄεθλον,</p>
        <p><a>23.774</a> ἔνθ' Αἴας μὲν ὄλισθε θέων, βλάψεν γὰρ Ἀθήνη,</p>
        <p><a>23.775</a> τῇ ῥα βοῶν κέχυτ' ὄνθος ἀποκταμένων ἐριμύκων,</p>
        <p><a>23.776</a> οὓς ἐπὶ Πατρόκλῳ πέφνεν πόδας ὠκὺς Ἀχιλλεύς:</p>
        <p><a>23.777</a> ἐν δ' ὄνθου βοέου πλῆτο στόμα τε ῥῖνάς τε:</p>
        <p><a>23.778</a> κρητῆρ' αὖτ' ἀνάειρε πολύτλας δῖος Ὀδυσσεύς,</p>
        <p><a>23.779</a> ὡς ἦλθε φθάμενος: ὃ δὲ βοῦν ἕλε φαίδιμος Αἴας.</p>
        <p><a>23.780</a> στῆ δὲ κέρας μετὰ χερσὶν ἔχων βοὸς ἀγραύλοιο</p>
        <p><a>23.781</a> ὄνθον ἀποπτύων, μετὰ δ' Ἀργείοισιν ἔειπεν:</p>
        <p><a>23.782</a> ὢ πόποι ἦ μ' ἔβλαψε θεὰ πόδας, ἣ τὸ πάρος περ</p>
        <p><a>23.783</a> μήτηρ ὣς Ὀδυσῆϊ παρίσταται ἠδ' ἐπαρήγει.</p>
        <p><a>23.784</a> ὣς ἔφαθ', οἳ δ' ἄρα πάντες ἐπ' αὐτῷ ἡδὺ γέλασσαν.</p>
        <p><a>23.785</a> Ἀντίλοχος δ' ἄρα δὴ λοισθήϊον ἔκφερ' ἄεθλον</p>
        <p><a>23.786</a> μειδιόων, καὶ μῦθον ἐν Ἀργείοισιν ἔειπεν:</p>
        <p><a>23.787</a> εἰδόσιν ὔμμ' ἐρέω πᾶσιν φίλοι, ὡς ἔτι καὶ νῦν</p>
        <p><a>23.788</a> ἀθάνατοι τιμῶσι παλαιοτέρους ἀνθρώπους.</p>
        <p><a>23.789</a> Αἴας μὲν γὰρ ἐμεῖ' ὀλίγον προγενέστερός ἐστιν,</p>
        <p><a>23.790</a> οὗτος δὲ προτέρης γενεῆς προτέρων τ' ἀνθρώπων:</p>
        <p><a>23.791</a> ὠμογέροντα δέ μίν φασ' ἔμμεναι: ἀργαλέον δὲ</p>
        <p><a>23.792</a> ποσσὶν ἐριδήσασθαι Ἀχαιοῖς, εἰ μὴ Ἀχιλλεῖ.</p>
        <p><a>23.793</a> ὣς φάτο, κύδηνεν δὲ ποδώκεα Πηλεΐωνα.</p>
        <p><a>23.794</a> τὸν δ' Ἀχιλεὺς μύθοισιν ἀμειβόμενος προσέειπεν:</p>
        <p><a>23.795</a> Ἀντίλοχ' οὐ μέν τοι μέλεος εἰρήσεται αἶνος,</p>
        <p><a>23.796</a> ἀλλά τοι ἡμιτάλαντον ἐγὼ χρυσοῦ ἐπιθήσω.</p>
        <p><a>23.797</a> ὣς εἰπὼν ἐν χερσὶ τίθει, ὃ δ' ἐδέξατο χαίρων.</p>
        <p><a>23.798</a> αὐτὰρ Πηλεΐδης κατὰ μὲν δολιχόσκιον ἔγχος</p>
        <p><a>23.799</a> θῆκ' ἐς ἀγῶνα φέρων, κατὰ δ' ἀσπίδα καὶ τρυφάλειαν</p>
        <p><a>23.800</a> τεύχεα Σαρπήδοντος, ἅ μιν Πάτροκλος ἀπηύρα.</p>
        <p><a>23.801</a> στῆ δ' ὀρθὸς καὶ μῦθον ἐν Ἀργείοισιν ἔειπεν:</p>
        <p><a>23.802</a> ἄνδρε δύω περὶ τῶνδε κελεύομεν, ὥ περ ἀρίστω,</p>
        <p><a>23.803</a> τεύχεα ἑσσαμένω ταμεσίχροα χαλκὸν ἑλόντε</p>
        <p><a>23.804</a> ἀλλήλων προπάροιθεν ὁμίλου πειρηθῆναι.</p>
        <p><a>23.805</a> ὁππότερός κε φθῇσιν ὀρεξάμενος χρόα καλόν,</p>
        <p><a>23.806</a> ψαύσῃ δ' ἐνδίνων διά τ' ἔντεα καὶ μέλαν αἷμα,</p>
        <p><a>23.807</a> τῷ μὲν ἐγὼ δώσω τόδε φάσγανον ἀργυρόηλον</p>
        <p><a>23.808</a> καλὸν Θρηΐκιον, τὸ μὲν Ἀστεροπαῖον ἀπηύρων:</p>
        <p><a>23.809</a> τεύχεα δ' ἀμφότεροι ξυνήϊα ταῦτα φερέσθων:</p>
        <p><a>23.810</a> καί σφιν δαῖτ' ἀγαθὴν παραθήσομεν ἐν κλισίῃσιν.</p>
        <p><a>23.811</a> ὣς ἔφατ', ὦρτο δ' ἔπειτα μέγας Τελαμώνιος Αἴας,</p>
        <p><a>23.812</a> ἂν δ' ἄρα Τυδεΐδης ὦρτο, κρατερὸς Διομήδης.</p>
        <p><a>23.813</a> οἳ δ' ἐπεὶ οὖν ἑκάτερθεν ὁμίλου θωρήχθησαν,</p>
        <p><a>23.814</a> ἐς μέσον ἀμφοτέρω συνίτην μεμαῶτε μάχεσθαι</p>
        <p><a>23.815</a> δεινὸν δερκομένω: θάμβος δ' ἔχε πάντας Ἀχαιούς.</p>
        <p><a>23.816</a> ἀλλ' ὅτε δὴ σχεδὸν ἦσαν ἐπ' ἀλλήλοισιν ἰόντες,</p>
        <p><a>23.817</a> τρὶς μὲν ἐπήϊξαν, τρὶς δὲ σχεδὸν ὁρμήθησαν.</p>
        <p><a>23.818</a> ἔνθ' Αἴας μὲν ἔπειτα κατ' ἀσπίδα πάντοσ' ἐΐσην</p>
        <p><a>23.819</a> νύξ', οὐδὲ χρό' ἵκανεν: ἔρυτο γὰρ ἔνδοθι θώρηξ:</p>
        <p><a>23.820</a> Τυδεΐδης δ' ἄρ' ἔπειτα ὑπὲρ σάκεος μεγάλοιο</p>
        <p><a>23.821</a> αἰὲν ἐπ' αὐχένι κῦρε φαεινοῦ δουρὸς ἀκωκῇ.</p>
        <p><a>23.822</a> καὶ τότε δή ῥ' Αἴαντι περιδείσαντες Ἀχαιοὶ</p>
        <p><a>23.823</a> παυσαμένους ἐκέλευσαν ἀέθλια ἶσ' ἀνελέσθαι.</p>
        <p><a>23.824</a> αὐτὰρ Τυδεΐδῃ δῶκεν μέγα φάσγανον ἥρως</p>
        <p><a>23.825</a> σὺν κολεῷ τε φέρων καὶ ἐϋτμήτῳ τελαμῶνι.</p>
        <p><a>23.826</a> αὐτὰρ Πηλεΐδης θῆκεν σόλον αὐτοχόωνον</p>
        <p><a>23.827</a> ὃν πρὶν μὲν ῥίπτασκε μέγα σθένος Ἠετίωνος:</p>
        <p><a>23.828</a> ἀλλ' ἤτοι τὸν ἔπεφνε ποδάρκης δῖος Ἀχιλλεύς,</p>
        <p><a>23.829</a> τὸν δ' ἄγετ' ἐν νήεσσι σὺν ἄλλοισι κτεάτεσσι.</p>
        <p><a>23.830</a> στῆ δ' ὀρθὸς καὶ μῦθον ἐν Ἀργείοισιν ἔειπεν:</p>
        <p><a>23.831</a> ὄρνυσθ' οἳ καὶ τούτου ἀέθλου πειρήσεσθε.</p>
        <p><a>23.832</a> εἴ οἱ καὶ μάλα πολλὸν ἀπόπροθι πίονες ἀγροί,</p>
        <p><a>23.833</a> ἕξει μιν καὶ πέντε περιπλομένους ἐνιαυτοὺς</p>
        <p><a>23.834</a> χρεώμενος: οὐ μὲν γάρ οἱ ἀτεμβόμενός γε σιδήρου</p>
        <p><a>23.835</a> ποιμὴν οὐδ' ἀροτὴρ εἶσ' ἐς πόλιν, ἀλλὰ παρέξει.</p>
        <p><a>23.836</a> ὣς ἔφατ', ὦρτο δ' ἔπειτα μενεπτόλεμος Πολυποίτης,</p>
        <p><a>23.837</a> ἂν δὲ Λεοντῆος κρατερὸν μένος ἀντιθέοιο,</p>
        <p><a>23.838</a> ἂν δ' Αἴας Τελαμωνιάδης καὶ δῖος Ἐπειός.</p>
        <p><a>23.839</a> ἑξείης δ' ἵσταντο, σόλον δ' ἕλε δῖος Ἐπειός,</p>
        <p><a>23.840</a> ἧκε δὲ δινήσας: γέλασαν δ' ἐπὶ πάντες Ἀχαιοί.</p>
        <p><a>23.841</a> δεύτερος αὖτ' ἀφέηκε Λεοντεὺς ὄζος Ἄρηος:</p>
        <p><a>23.842</a> τὸ τρίτον αὖτ' ἔρριψε μέγας Τελαμώνιος Αἴας</p>
        <p><a>23.843</a> χειρὸς ἄπο στιβαρῆς, καὶ ὑπέρβαλε σήματα πάντων.</p>
        <p><a>23.844</a> ἀλλ' ὅτε δὴ σόλον εἷλε μενεπτόλεμος Πολυποίτης,</p>
        <p><a>23.845</a> ὅσσόν τίς τ' ἔρριψε καλαύροπα βουκόλος ἀνήρ,</p>
        <p><a>23.846</a> ἣ δέ θ' ἑλισσομένη πέτεται διὰ βοῦς ἀγελαίας,</p>
        <p><a>23.847</a> τόσσον παντὸς ἀγῶνος ὑπέρβαλε: τοὶ δὲ βόησαν.</p>
        <p><a>23.848</a> ἀνστάντες δ' ἕταροι Πολυποίταο κρατεροῖο</p>
        <p><a>23.849</a> νῆας ἔπι γλαφυρὰς ἔφερον βασιλῆος ἄεθλον.</p>
        <p><a>23.850</a> αὐτὰρ ὃ τοξευτῇσι τίθει ἰόεντα σίδηρον,</p>
        <p><a>23.851</a> κὰδ δ' ἐτίθει δέκα μὲν πελέκεας, δέκα δ' ἡμιπέλεκκα,</p>
        <p><a>23.852</a> ἱστὸν δ' ἔστησεν νηὸς κυανοπρῴροιο</p>
        <p><a>23.853</a> τηλοῦ ἐπὶ ψαμάθοις, ἐκ δὲ τρήρωνα πέλειαν</p>
        <p><a>23.854</a> λεπτῇ μηρίνθῳ δῆσεν ποδός, ἧς ἄρ' ἀνώγει</p>
        <p><a>23.855</a> τοξεύειν: ὃς μέν κε βάλῃ τρήρωνα πέλειαν,</p>
        <p><a>23.856</a> πάντας ἀειράμενος πελέκεας οἶκον δὲ φερέσθω:</p>
        <p><a>23.857</a> ὃς δέ κε μηρίνθοιο τύχῃ ὄρνιθος ἁμαρτών,</p>
        <p><a>23.858</a> ἥσσων γὰρ δὴ κεῖνος, ὃ δ' οἴσεται ἡμιπέλεκκα.</p>
        <p><a>23.859</a> ὣς ἔφατ', ὦρτο δ' ἔπειτα βίη Τεύκροιο ἄνακτος,</p>
        <p><a>23.860</a> ἂν δ' ἄρα Μηριόνης θεράπων ἐῢς Ἰδομενῆος.</p>
        <p><a>23.861</a> κλήρους δ' ἐν κυνέῃ χαλκήρεϊ πάλλον ἑλόντες,</p>
        <p><a>23.862</a> Τεῦκρος δὲ πρῶτος κλήρῳ λάχεν: αὐτίκα δ' ἰὸν</p>
        <p><a>23.863</a> ἧκεν ἐπικρατέως, οὐδ' ἠπείλησεν ἄνακτι</p>
        <p><a>23.864</a> ἀρνῶν πρωτογόνων ῥέξειν κλειτὴν ἑκατόμβην.</p>
        <p><a>23.865</a> ὄρνιθος μὲν ἅμαρτε: μέγηρε γάρ οἱ τό γ' Ἀπόλλων:</p>
        <p><a>23.866</a> αὐτὰρ ὃ μήρινθον βάλε πὰρ πόδα, τῇ δέδετ' ὄρνις:</p>
        <p><a>23.867</a> ἀντικρὺ δ' ἀπὸ μήρινθον τάμε πικρὸς ὀϊστός.</p>
        <p><a>23.868</a> ἣ μὲν ἔπειτ' ἤϊξε πρὸς οὐρανόν, ἣ δὲ παρείθη</p>
        <p><a>23.869</a> μήρινθος ποτὶ γαῖαν: ἀτὰρ κελάδησαν Ἀχαιοί.</p>
        <p><a>23.870</a> σπερχόμενος δ' ἄρα Μηριόνης ἐξείρυσε χειρὸς</p>
        <p><a>23.871</a> τόξον: ἀτὰρ δὴ ὀϊστὸν ἔχεν πάλαι, ὡς ἴθυνεν.</p>
        <p><a>23.872</a> αὐτίκα δ' ἠπείλησεν ἑκηβόλῳ Ἀπόλλωνι</p>
        <p><a>23.873</a> ἀρνῶν πρωτογόνων ῥέξειν κλειτὴν ἑκατόμβην.</p>
        <p><a>23.874</a> ὕψι δ' ὑπὸ νεφέων εἶδε τρήρωνα πέλειαν:</p>
        <p><a>23.875</a> τῇ ῥ' ὅ γε δινεύουσαν ὑπὸ πτέρυγος βάλε μέσσην,</p>
        <p><a>23.876</a> ἀντικρὺ δὲ διῆλθε βέλος: τὸ μὲν ἂψ ἐπὶ γαίῃ</p>
        <p><a>23.877</a> πρόσθεν Μηριόναο πάγη ποδός: αὐτὰρ ἣ ὄρνις</p>
        <p><a>23.878</a> ἱστῷ ἐφεζομένη νηὸς κυανοπρῴροιο</p>
        <p><a>23.879</a> αὐχέν' ἀπεκρέμασεν, σὺν δὲ πτερὰ πυκνὰ λίασθεν.</p>
        <p><a>23.880</a> ὠκὺς δ' ἐκ μελέων θυμὸς πτάτο, τῆλε δ' ἀπ' αὐτοῦ</p>
        <p><a>23.881</a> κάππεσε: λαοὶ δ' αὖ θηεῦντό τε θάμβησάν τε.</p>
        <p><a>23.882</a> ἂν δ' ἄρα Μηριόνης πελέκεας δέκα πάντας ἄειρε,</p>
        <p><a>23.883</a> Τεῦκρος δ' ἡμιπέλεκκα φέρεν κοίλας ἐπὶ νῆας.</p>
        <p><a>23.884</a> αὐτὰρ Πηλεΐδης κατὰ μὲν δολιχόσκιον ἔγχος,</p>
        <p><a>23.885</a> κὰδ δὲ λέβητ' ἄπυρον βοὸς ἄξιον ἀνθεμόεντα</p>
        <p><a>23.886</a> θῆκ' ἐς ἀγῶνα φέρων: καί ῥ' ἥμονες ἄνδρες ἀνέσταν:</p>
        <p><a>23.887</a> ἂν μὲν ἄρ' Ἀτρεΐδης εὐρὺ κρείων Ἀγαμέμνων,</p>
        <p><a>23.888</a> ἂν δ' ἄρα Μηριόνης, θεράπων ἐῢς Ἰδομενῆος.</p>
        <p><a>23.889</a> τοῖσι δὲ καὶ μετέειπε ποδάρκης δῖος Ἀχιλλεύς:</p>
        <p><a>23.890</a> Ἀτρεΐδη: ἴδμεν γὰρ ὅσον προβέβηκας ἁπάντων</p>
        <p><a>23.891</a> ἠδ' ὅσσον δυνάμει τε καὶ ἥμασιν ἔπλευ ἄριστος:</p>
        <p><a>23.892</a> ἀλλὰ σὺ μὲν τόδ' ἄεθλον ἔχων κοίλας ἐπὶ νῆας</p>
        <p><a>23.893</a> ἔρχευ, ἀτὰρ δόρυ Μηριόνῃ ἥρωϊ πόρωμεν,</p>
        <p><a>23.894</a> εἰ σύ γε σῷ θυμῷ ἐθέλοις: κέλομαι γὰρ ἔγωγε.</p>
        <p><a>23.895</a> ὣς ἔφατ', οὐδ' ἀπίθησεν ἄναξ ἀνδρῶν Ἀγαμέμνων:</p>
        <p><a>23.896</a> δῶκε δὲ Μηριόνῃ δόρυ χάλκεον: αὐτὰρ ὅ γ' ἥρως</p>
        <p><a>23.897</a> Ταλθυβίῳ κήρυκι δίδου περικαλλὲς ἄεθλον.</p>
    </div>
    <div class="bk">
        <h4 class="latin">Book 24</h4>
        <p><a>24.1</a> λῦτο δ' ἀγών, λαοὶ δὲ θοὰς ἐπὶ νῆας ἕκαστοι</p>
        <p><a>24.2</a> ἐσκίδναντ' ἰέναι. τοὶ μὲν δόρποιο μέδοντο</p>
        <p><a>24.3</a> ὕπνου τε γλυκεροῦ ταρπήμεναι: αὐτὰρ Ἀχιλλεὺς</p>
        <p><a>24.4</a> κλαῖε φίλου ἑτάρου μεμνημένος, οὐδέ μιν ὕπνος</p>
        <p><a>24.5</a> ᾕρει πανδαμάτωρ, ἀλλ' ἐστρέφετ' ἔνθα καὶ ἔνθα</p>
        <p><a>24.6</a> Πατρόκλου ποθέων ἀνδροτῆτά τε καὶ μένος ἠΰ,</p>
        <p><a>24.7</a> ἠδ' ὁπόσα τολύπευσε σὺν αὐτῷ καὶ πάθεν ἄλγεα</p>
        <p><a>24.8</a> ἀνδρῶν τε πτολέμους ἀλεγεινά τε κύματα πείρων:</p>
        <p><a>24.9</a> τῶν μιμνησκόμενος θαλερὸν κατὰ δάκρυον εἶβεν,</p>
        <p><a>24.10</a> ἄλλοτ' ἐπὶ πλευρὰς κατακείμενος, ἄλλοτε δ' αὖτε</p>
        <p><a>24.11</a> ὕπτιος, ἄλλοτε δὲ πρηνής: τοτὲ δ' ὀρθὸς ἀναστὰς</p>
        <p><a>24.12</a> δινεύεσκ' ἀλύων παρὰ θῖν' ἁλός: οὐδέ μιν ἠὼς</p>
        <p><a>24.13</a> φαινομένη λήθεσκεν ὑπεὶρ ἅλα τ' ἠϊόνας τε.</p>
        <p><a>24.14</a> ἀλλ' ὅ γ' ἐπεὶ ζεύξειεν ὑφ' ἅρμασιν ὠκέας ἵππους,</p>
        <p><a>24.15</a> Ἕκτορα δ' ἕλκεσθαι δησάσκετο δίφρου ὄπισθεν,</p>
        <p><a>24.16</a> τρὶς δ' ἐρύσας περὶ σῆμα Μενοιτιάδαο θανόντος</p>
        <p><a>24.17</a> αὖτις ἐνὶ κλισίῃ παυέσκετο, τὸν δέ τ' ἔασκεν</p>
        <p><a>24.18</a> ἐν κόνι ἐκτανύσας προπρηνέα: τοῖο δ' Ἀπόλλων</p>
        <p><a>24.19</a> πᾶσαν ἀεικείην ἄπεχε χροῒ φῶτ' ἐλεαίρων</p>
        <p><a>24.20</a> καὶ τεθνηότα περ: περὶ δ' αἰγίδι πάντα κάλυπτε</p>
        <p><a>24.21</a> χρυσείῃ, ἵνα μή μιν ἀποδρύφοι ἑλκυστάζων.</p>
        <p><a>24.22</a> ὣς ὃ μὲν Ἕκτορα δῖον ἀείκιζεν μενεαίνων:</p>
        <p><a>24.23</a> τὸν δ' ἐλεαίρεσκον μάκαρες θεοὶ εἰσορόωντες,</p>
        <p><a>24.24</a> κλέψαι δ' ὀτρύνεσκον ἐΰσκοπον ἀργεϊφόντην.</p>
        <p><a>24.25</a> ἔνθ' ἄλλοις μὲν πᾶσιν ἑήνδανεν, οὐδέ ποθ' Ἥρῃ</p>
        <p><a>24.26</a> οὐδὲ Ποσειδάων' οὐδὲ γλαυκώπιδι κούρῃ,</p>
        <p><a>24.27</a> ἀλλ' ἔχον ὥς σφιν πρῶτον ἀπήχθετο Ἴλιος ἱρὴ</p>
        <p><a>24.28</a> καὶ Πρίαμος καὶ λαὸς Ἀλεξάνδρου ἕνεκ' ἄτης,</p>
        <p><a>24.29</a> ὃς νείκεσσε θεὰς ὅτε οἱ μέσσαυλον ἵκοντο,</p>
        <p><a>24.30</a> τὴν δ' ᾔνησ' ἥ οἱ πόρε μαχλοσύνην ἀλεγεινήν.</p>
        <p><a>24.31</a> ἀλλ' ὅτε δή ῥ' ἐκ τοῖο δυωδεκάτη γένετ' ἠώς,</p>
        <p><a>24.32</a> καὶ τότ' ἄρ' ἀθανάτοισι μετηύδα Φοῖβος Ἀπόλλων:</p>
        <p><a>24.33</a> σχέτλιοί ἐστε θεοί, δηλήμονες: οὔ νύ ποθ' ὑμῖν</p>
        <p><a>24.34</a> Ἕκτωρ μηρί' ἔκηε βοῶν αἰγῶν τε τελείων;</p>
        <p><a>24.35</a> τὸν νῦν οὐκ ἔτλητε νέκυν περ ἐόντα σαῶσαι</p>
        <p><a>24.36</a> ᾗ τ' ἀλόχῳ ἰδέειν καὶ μητέρι καὶ τέκεϊ ᾧ</p>
        <p><a>24.37</a> καὶ πατέρι Πριάμῳ λαοῖσί τε, τοί κέ μιν ὦκα</p>
        <p><a>24.38</a> ἐν πυρὶ κήαιεν καὶ ἐπὶ κτέρεα κτερίσαιεν.</p>
        <p><a>24.39</a> ἀλλ' ὀλοῷ Ἀχιλῆϊ θεοὶ βούλεσθ' ἐπαρήγειν,</p>
        <p><a>24.40</a> ᾧ οὔτ' ἂρ φρένες εἰσὶν ἐναίσιμοι οὔτε νόημα</p>
        <p><a>24.41</a> γναμπτὸν ἐνὶ στήθεσσι, λέων δ' ὣς ἄγρια οἶδεν,</p>
        <p><a>24.42</a> ὅς τ' ἐπεὶ ἂρ μεγάλῃ τε βίῃ καὶ ἀγήνορι θυμῷ</p>
        <p><a>24.43</a> εἴξας εἶσ' ἐπὶ μῆλα βροτῶν ἵνα δαῖτα λάβῃσιν:</p>
        <p><a>24.44</a> ὣς Ἀχιλεὺς ἔλεον μὲν ἀπώλεσεν, οὐδέ οἱ αἰδὼς</p>
        <p><a>24.45</a> γίγνεται, ἥ τ' ἄνδρας μέγα σίνεται ἠδ' ὀνίνησι.</p>
        <p><a>24.46</a> μέλλει μέν πού τις καὶ φίλτερον ἄλλον ὀλέσσαι</p>
        <p><a>24.47</a> ἠὲ κασίγνητον ὁμογάστριον ἠὲ καὶ υἱόν:</p>
        <p><a>24.48</a> ἀλλ' ἤτοι κλαύσας καὶ ὀδυράμενος μεθέηκε:</p>
        <p><a>24.49</a> τλητὸν γὰρ Μοῖραι θυμὸν θέσαν ἀνθρώποισιν.</p>
        <p><a>24.50</a> αὐτὰρ ὅ γ' Ἕκτορα δῖον, ἐπεὶ φίλον ἦτορ ἀπηύρα,</p>
        <p><a>24.51</a> ἵππων ἐξάπτων περὶ σῆμ' ἑτάροιο φίλοιο</p>
        <p><a>24.52</a> ἕλκει: οὐ μήν οἱ τό γε κάλλιον οὐδέ τ' ἄμεινον.</p>
        <p><a>24.53</a> μὴ ἀγαθῷ περ ἐόντι νεμεσσηθέωμέν οἱ ἡμεῖς:</p>
        <p><a>24.54</a> κωφὴν γὰρ δὴ γαῖαν ἀεικίζει μενεαίνων.</p>
        <p><a>24.55</a> τὸν δὲ χολωσαμένη προσέφη λευκώλενος Ἥρη:</p>
        <p><a>24.56</a> εἴη κεν καὶ τοῦτο τεὸν ἔπος ἀργυρότοξε</p>
        <p><a>24.57</a> εἰ δὴ ὁμὴν Ἀχιλῆϊ καὶ Ἕκτορι θήσετε τιμήν.</p>
        <p><a>24.58</a> Ἕκτωρ μὲν θνητός τε γυναῖκά τε θήσατο μαζόν:</p>
        <p><a>24.59</a> αὐτὰρ Ἀχιλλεύς ἐστι θεᾶς γόνος, ἣν ἐγὼ αὐτὴ</p>
        <p><a>24.60</a> θρέψά τε καὶ ἀτίτηλα καὶ ἀνδρὶ πόρον παράκοιτιν</p>
        <p><a>24.61</a> Πηλέϊ, ὃς περὶ κῆρι φίλος γένετ' ἀθανάτοισι.</p>
        <p><a>24.62</a> πάντες δ' ἀντιάασθε θεοὶ γάμου: ἐν δὲ σὺ τοῖσι</p>
        <p><a>24.63</a> δαίνυ' ἔχων φόρμιγγα κακῶν ἕταρ', αἰὲν ἄπιστε.</p>
        <p><a>24.64</a> τὴν δ' ἀπαμειβόμενος προσέφη νεφεληγερέτα Ζεύς:</p>
        <p><a>24.65</a> Ἥρη μὴ δὴ πάμπαν ἀποσκύδμαινε θεοῖσιν:</p>
        <p><a>24.66</a> οὐ μὲν γὰρ τιμή γε μί' ἔσσεται: ἀλλὰ καὶ Ἕκτωρ</p>
        <p><a>24.67</a> φίλτατος ἔσκε θεοῖσι βροτῶν οἳ ἐν Ἰλίῳ εἰσίν:</p>
        <p><a>24.68</a> ὣς γὰρ ἔμοιγ', ἐπεὶ οὔ τι φίλων ἡμάρτανε δώρων.</p>
        <p><a>24.69</a> οὐ γάρ μοί ποτε βωμὸς ἐδεύετο δαιτὸς ἐΐσης</p>
        <p><a>24.70</a> λοιβῆς τε κνίσης τε: τὸ γὰρ λάχομεν γέρας ἡμεῖς.</p>
        <p><a>24.71</a> ἀλλ' ἤτοι κλέψαι μὲν ἐάσομεν, οὐδέ πῃ ἔστι,</p>
        <p><a>24.72</a> λάθρῃ Ἀχιλλῆος θρασὺν Ἕκτορα: ἦ γάρ οἱ αἰεὶ</p>
        <p><a>24.73</a> μήτηρ παρμέμβλωκεν ὁμῶς νύκτάς τε καὶ ἦμαρ.</p>
        <p><a>24.74</a> ἀλλ' εἴ τις καλέσειε θεῶν Θέτιν ἆσσον ἐμεῖο,</p>
        <p><a>24.75</a> ὄφρά τί οἱ εἴπω πυκινὸν ἔπος, ὥς κεν Ἀχιλλεὺς</p>
        <p><a>24.76</a> δώρων ἐκ Πριάμοιο λάχῃ ἀπό θ' Ἕκτορα λύσῃ.</p>
        <p><a>24.77</a> ὣς ἔφατ', ὦρτο δὲ Ἶρις ἀελλόπος ἀγγελέουσα,</p>
        <p><a>24.78</a> μεσσηγὺς δὲ Σάμου τε καὶ Ἴμβρου παιπαλοέσσης</p>
        <p><a>24.79</a> ἔνθορε μείλανι πόντῳ: ἐπεστονάχησε δὲ λίμνη.</p>
        <p><a>24.80</a> ἣ δὲ μολυβδαίνῃ ἰκέλη ἐς βυσσὸν ὄρουσεν,</p>
        <p><a>24.81</a> ἥ τε κατ' ἀγραύλοιο βοὸς κέρας ἐμβεβαυῖα</p>
        <p><a>24.82</a> ἔρχεται ὠμηστῇσιν ἐπ' ἰχθύσι κῆρα φέρουσα.</p>
        <p><a>24.83</a> εὗρε δ' ἐνὶ σπῆϊ γλαφυρῷ Θέτιν, ἀμφὶ δ' ἄρ' ἄλλαι</p>
        <p><a>24.84</a> εἵαθ' ὁμηγερέες ἅλιαι θεαί: ἣ δ' ἐνὶ μέσσῃς</p>
        <p><a>24.85</a> κλαῖε μόρον οὗ παιδὸς ἀμύμονος, ὅς οἱ ἔμελλε</p>
        <p><a>24.86</a> φθίσεσθ' ἐν Τροίῃ ἐριβώλακι τηλόθι πάτρης.</p>
        <p><a>24.87</a> ἀγχοῦ δ' ἱσταμένη προσέφη πόδας ὠκέα Ἶρις:</p>
        <p><a>24.88</a> ὄρσο Θέτι: καλέει Ζεὺς ἄφθιτα μήδεα εἰδώς.</p>
        <p><a>24.89</a> τὴν δ' ἠμείβετ' ἔπειτα θεὰ Θέτις ἀργυρόπεζα:</p>
        <p><a>24.90</a> τίπτέ με κεῖνος ἄνωγε μέγας θεός; αἰδέομαι δὲ</p>
        <p><a>24.91</a> μίσγεσθ' ἀθανάτοισιν, ἔχω δ' ἄχε' ἄκριτα θυμῷ.</p>
        <p><a>24.92</a> εἶμι μέν, οὐδ' ἅλιον ἔπος ἔσσεται ὅττί κεν εἴπῃ.</p>
        <p><a>24.93</a> ὣς ἄρα φωνήσασα κάλυμμ' ἕλε δῖα θεάων</p>
        <p><a>24.94</a> κυάνεον, τοῦ δ' οὔ τι μελάντερον ἔπλετο ἔσθος.</p>
        <p><a>24.95</a> βῆ δ' ἰέναι, πρόσθεν δὲ ποδήνεμος ὠκέα Ἶρις</p>
        <p><a>24.96</a> ἡγεῖτ': ἀμφὶ δ' ἄρα σφι λιάζετο κῦμα θαλάσσης.</p>
        <p><a>24.97</a> ἀκτὴν δ' ἐξαναβᾶσαι ἐς οὐρανὸν ἀϊχθήτην,</p>
        <p><a>24.98</a> εὗρον δ' εὐρύοπα Κρονίδην, περὶ δ' ἄλλοι ἅπαντες</p>
        <p><a>24.99</a> εἵαθ' ὁμηγερέες μάκαρες θεοὶ αἰὲν ἐόντες.</p>
        <p><a>24.100</a> ἣ δ' ἄρα πὰρ Διὶ πατρὶ καθέζετο, εἶξε δ' Ἀθήνη.</p>
        <p><a>24.101</a> Ἥρη δὲ χρύσεον καλὸν δέπας ἐν χερὶ θῆκε</p>
        <p><a>24.102</a> καί ῥ' εὔφρην' ἐπέεσσι: Θέτις δ' ὤρεξε πιοῦσα.</p>
        <p><a>24.103</a> τοῖσι δὲ μύθων ἦρχε πατὴρ ἀνδρῶν τε θεῶν τε:</p>
        <p><a>24.104</a> ἤλυθες Οὔλυμπον δὲ θεὰ Θέτι κηδομένη περ,</p>
        <p><a>24.105</a> πένθος ἄλαστον ἔχουσα μετὰ φρεσίν: οἶδα καὶ αὐτός:</p>
        <p><a>24.106</a> ἀλλὰ καὶ ὧς ἐρέω τοῦ σ' εἵνεκα δεῦρο κάλεσσα.</p>
        <p><a>24.107</a> ἐννῆμαρ δὴ νεῖκος ἐν ἀθανάτοισιν ὄρωρεν</p>
        <p><a>24.108</a> Ἕκτορος ἀμφὶ νέκυι καὶ Ἀχιλλῆϊ πτολιπόρθῳ:</p>
        <p><a>24.109</a> κλέψαι δ' ὀτρύνουσιν ἐΰσκοπον ἀργεϊφόντην:</p>
        <p><a>24.110</a> αὐτὰρ ἐγὼ τόδε κῦδος Ἀχιλλῆϊ προτιάπτω</p>
        <p><a>24.111</a> αἰδῶ καὶ φιλότητα τεὴν μετόπισθε φυλάσσων.</p>
        <p><a>24.112</a> αἶψα μάλ' ἐς στρατὸν ἐλθὲ καὶ υἱέϊ σῷ ἐπίτειλον:</p>
        <p><a>24.113</a> σκύζεσθαί οἱ εἰπὲ θεούς, ἐμὲ δ' ἔξοχα πάντων</p>
        <p><a>24.114</a> ἀθανάτων κεχολῶσθαι, ὅτι φρεσὶ μαινομένῃσιν</p>
        <p><a>24.115</a> Ἕκτορ' ἔχει παρὰ νηυσὶ κορωνίσιν οὐδ' ἀπέλυσεν,</p>
        <p><a>24.116</a> αἴ κέν πως ἐμέ τε δείσῃ ἀπό θ' Ἕκτορα λύσῃ.</p>
        <p><a>24.117</a> αὐτὰρ ἐγὼ Πριάμῳ μεγαλήτορι Ἶριν ἐφήσω</p>
        <p><a>24.118</a> λύσασθαι φίλον υἱὸν ἰόντ' ἐπὶ νῆας Ἀχαιῶν,</p>
        <p><a>24.119</a> δῶρα δ' Ἀχιλλῆϊ φερέμεν, τά κε θυμὸν ἰήνῃ.</p>
        <p><a>24.120</a> ὣς ἔφατ', οὐδ' ἀπίθησε θεὰ Θέτις ἀργυρόπεζα,</p>
        <p><a>24.121</a> βῆ δὲ κατ' Οὐλύμποιο καρήνων ἀΐξασα,</p>
        <p><a>24.122</a> ἷξεν δ' ἐς κλισίην οὗ υἱέος: ἔνθ' ἄρα τόν γε</p>
        <p><a>24.123</a> εὗρ' ἁδινὰ στενάχοντα: φίλοι δ' ἀμφ' αὐτὸν ἑταῖροι</p>
        <p><a>24.124</a> ἐσσυμένως ἐπένοντο καὶ ἐντύνοντο ἄριστον:</p>
        <p><a>24.125</a> τοῖσι δ' ὄϊς λάσιος μέγας ἐν κλισίῃ ἱέρευτο.</p>
        <p><a>24.126</a> ἣ δὲ μάλ' ἄγχ' αὐτοῖο καθέζετο πότνια μήτηρ,</p>
        <p><a>24.127</a> χειρί τέ μιν κατέρεξεν ἔπος τ' ἔφατ' ἔκ τ' ὀνόμαζε:</p>
        <p><a>24.128</a> τέκνον ἐμὸν τέο μέχρις ὀδυρόμενος καὶ ἀχεύων</p>
        <p><a>24.129</a> σὴν ἔδεαι κραδίην μεμνημένος οὔτέ τι σίτου</p>
        <p><a>24.130</a> οὔτ' εὐνῆς; ἀγαθὸν δὲ γυναικί περ ἐν φιλότητι</p>
        <p><a>24.131</a> μίσγεσθ': οὐ γάρ μοι δηρὸν βέῃ, ἀλλά τοι ἤδη</p>
        <p><a>24.132</a> ἄγχι παρέστηκεν θάνατος καὶ μοῖρα κραταιή.</p>
        <p><a>24.133</a> ἀλλ' ἐμέθεν ξύνες ὦκα, Διὸς δέ τοι ἄγγελός εἰμι:</p>
        <p><a>24.134</a> σκύζεσθαι σοί φησι θεούς, ἑὲ δ' ἔξοχα πάντων</p>
        <p><a>24.135</a> ἀθανάτων κεχολῶσθαι, ὅτι φρεσὶ μαινομένῃσιν</p>
        <p><a>24.136</a> Ἕκτορ' ἔχεις παρὰ νηυσὶ κορωνίσιν οὐδ' ἀπέλυσας.</p>
        <p><a>24.137</a> ἀλλ' ἄγε δὴ λῦσον, νεκροῖο δὲ δέξαι ἄποινα.</p>
        <p><a>24.138</a> τὴν δ' ἀπαμειβόμενος προσέφη πόδας ὠκὺς Ἀχιλλεύς:</p>
        <p><a>24.139</a> τῇδ' εἴη: ὃς ἄποινα φέροι καὶ νεκρὸν ἄγοιτο,</p>
        <p><a>24.140</a> εἰ δὴ πρόφρονι θυμῷ Ὀλύμπιος αὐτὸς ἀνώγει.</p>
        <p><a>24.141</a> ὣς οἵ γ' ἐν νηῶν ἀγύρει μήτηρ τε καὶ υἱὸς</p>
        <p><a>24.142</a> πολλὰ πρὸς ἀλλήλους ἔπεα πτερόεντ' ἀγόρευον.</p>
        <p><a>24.143</a> Ἶριν δ' ὄτρυνε Κρονίδης εἰς Ἴλιον ἱρήν:</p>
        <p><a>24.144</a> βάσκ' ἴθι Ἶρι ταχεῖα λιποῦσ' ἕδος Οὐλύμποιο</p>
        <p><a>24.145</a> ἄγγειλον Πριάμῳ μεγαλήτορι Ἴλιον εἴσω</p>
        <p><a>24.146</a> λύσασθαι φίλον υἱὸν ἰόντ' ἐπὶ νῆας Ἀχαιῶν,</p>
        <p><a>24.147</a> δῶρα δ' Ἀχιλλῆϊ φερέμεν τά κε θυμὸν ἰήνῃ</p>
        <p><a>24.148</a> οἶον, μὴ δέ τις ἄλλος ἅμα Τρώων ἴτω ἀνήρ.</p>
        <p><a>24.149</a> κῆρύξ τίς οἱ ἕποιτο γεραίτερος, ὅς κ' ἰθύνοι</p>
        <p><a>24.150</a> ἡμιόνους καὶ ἄμαξαν ἐΰτροχον, ἠδὲ καὶ αὖτις</p>
        <p><a>24.151</a> νεκρὸν ἄγοι προτὶ ἄστυ, τὸν ἔκτανε δῖος Ἀχιλλεύς.</p>
        <p><a>24.152</a> μὴ δέ τί οἱ θάνατος μελέτω φρεσὶ μὴ δέ τι τάρβος:</p>
        <p><a>24.153</a> τοῖον γάρ οἱ πομπὸν ὀπάσσομεν ἀργεϊφόντην,</p>
        <p><a>24.154</a> ὃς ἄξει εἷός κεν ἄγων Ἀχιλῆϊ πελάσσῃ.</p>
        <p><a>24.155</a> αὐτὰρ ἐπὴν ἀγάγῃσιν ἔσω κλισίην Ἀχιλῆος,</p>
        <p><a>24.156</a> οὔτ' αὐτὸς κτενέει ἀπό τ' ἄλλους πάντας ἐρύξει:</p>
        <p><a>24.157</a> οὔτε γάρ ἐστ' ἄφρων οὔτ' ἄσκοπος οὔτ' ἀλιτήμων,</p>
        <p><a>24.158</a> ἀλλὰ μάλ' ἐνδυκέως ἱκέτεω πεφιδήσεται ἀνδρός.</p>
        <p><a>24.159</a> ὣς ἔφατ', ὦρτο δὲ Ἶρις ἀελλόπος ἀγγελέουσα.</p>
        <p><a>24.160</a> ἷξεν δ' ἐς Πριάμοιο, κίχεν δ' ἐνοπήν τε γόον τε.</p>
        <p><a>24.161</a> παῖδες μὲν πατέρ' ἀμφὶ καθήμενοι ἔνδοθεν αὐλῆς</p>
        <p><a>24.162</a> δάκρυσιν εἵματ' ἔφυρον, ὃ δ' ἐν μέσσοισι γεραιὸς</p>
        <p><a>24.163</a> ἐντυπὰς ἐν χλαίνῃ κεκαλυμμένος: ἀμφὶ δὲ πολλὴ</p>
        <p><a>24.164</a> κόπρος ἔην κεφαλῇ τε καὶ αὐχένι τοῖο γέροντος</p>
        <p><a>24.165</a> τήν ῥα κυλινδόμενος καταμήσατο χερσὶν ἑῇσι.</p>
        <p><a>24.166</a> θυγατέρες δ' ἀνὰ δώματ' ἰδὲ νυοὶ ὠδύροντο</p>
        <p><a>24.167</a> τῶν μιμνησκόμεναι οἳ δὴ πολέες τε καὶ ἐσθλοὶ</p>
        <p><a>24.168</a> χερσὶν ὑπ' Ἀργείων κέατο ψυχὰς ὀλέσαντες.</p>
        <p><a>24.169</a> στῆ δὲ παρὰ Πρίαμον Διὸς ἄγγελος, ἠδὲ προσηύδα</p>
        <p><a>24.170</a> τυτθὸν φθεγξαμένη: τὸν δὲ τρόμος ἔλλαβε γυῖα:</p>
        <p><a>24.171</a> θάρσει Δαρδανίδη Πρίαμε φρεσί, μὴ δέ τι τάρβει:</p>
        <p><a>24.172</a> οὐ μὲν γάρ τοι ἐγὼ κακὸν ὀσσομένη τόδ' ἱκάνω</p>
        <p><a>24.173</a> ἀλλ' ἀγαθὰ φρονέουσα: Διὸς δέ τοι ἄγγελός εἰμι,</p>
        <p><a>24.174</a> ὅς σευ ἄνευθεν ἐὼν μέγα κήδεται ἠδ' ἐλεαίρει.</p>
        <p><a>24.175</a> λύσασθαί σ' ἐκέλευσεν Ὀλύμπιος Ἕκτορα δῖον,</p>
        <p><a>24.176</a> δῶρα δ' Ἀχιλλῆϊ φερέμεν τά κε θυμὸν ἰήνῃ</p>
        <p><a>24.177</a> οἶον, μὴ δέ τις ἄλλος ἅμα Τρώων ἴτω ἀνήρ.</p>
        <p><a>24.178</a> κῆρύξ τίς τοι ἕποιτο γεραίτερος, ὅς κ' ἰθύνοι</p>
        <p><a>24.179</a> ἡμιόνους καὶ ἄμαξαν ἐΰτροχον, ἠδὲ καὶ αὖτις</p>
        <p><a>24.180</a> νεκρὸν ἄγοι προτὶ ἄστυ, τὸν ἔκτανε δῖος Ἀχιλλεύς.</p>
        <p><a>24.181</a> μὴ δέ τί τοι θάνατος μελέτω φρεσὶ μηδέ τι τάρβος:</p>
        <p><a>24.182</a> τοῖος γάρ τοι πομπὸς ἅμ' ἕψεται ἀργεϊφόντης,</p>
        <p><a>24.183</a> ὅς σ' ἄξει εἷός κεν ἄγων Ἀχιλῆϊ πελάσσῃ.</p>
        <p><a>24.184</a> αὐτὰρ ἐπὴν ἀγάγῃσιν ἔσω κλισίην Ἀχιλῆος,</p>
        <p><a>24.185</a> οὔτ' αὐτὸς κτενέει ἀπό τ' ἄλλους πάντας ἐρύξει:</p>
        <p><a>24.186</a> οὔτε γάρ ἔστ' ἄφρων οὔτ' ἄσκοπος οὔτ' ἀλιτήμων,</p>
        <p><a>24.187</a> ἀλλὰ μάλ' ἐνδυκέως ἱκέτεω πεφιδήσεται ἀνδρός.</p>
        <p><a>24.188</a> ἣ μὲν ἄρ' ὣς εἰποῦσ' ἀπέβη πόδας ὠκέα Ἶρις,</p>
        <p><a>24.189</a> αὐτὰρ ὅ γ' υἷας ἄμαξαν ἐΰτροχον ἡμιονείην</p>
        <p><a>24.190</a> ὁπλίσαι ἠνώγει, πείρινθα δὲ δῆσαι ἐπ' αὐτῆς.</p>
        <p><a>24.191</a> αὐτὸς δ' ἐς θάλαμον κατεβήσετο κηώεντα</p>
        <p><a>24.192</a> κέδρινον ὑψόροφον, ὃς γλήνεα πολλὰ κεχάνδει:</p>
        <p><a>24.193</a> ἐς δ' ἄλοχον Ἑκάβην ἐκαλέσσατο φώνησέν τε:</p>
        <p><a>24.194</a> δαιμονίη Διόθεν μοι Ὀλύμπιος ἄγγελος ἦλθε</p>
        <p><a>24.195</a> λύσασθαι φίλον υἱὸν ἰόντ' ἐπὶ νῆας Ἀχαιῶν,</p>
        <p><a>24.196</a> δῶρα δ' Ἀχιλλῆϊ φερέμεν τά κε θυμὸν ἰήνῃ.</p>
        <p><a>24.197</a> ἀλλ' ἄγε μοι τόδε εἰπὲ τί τοι φρεσὶν εἴδεται εἶναι;</p>
        <p><a>24.198</a> αἰνῶς γάρ μ' αὐτόν γε μένος καὶ θυμὸς ἄνωγε</p>
        <p><a>24.199</a> κεῖσ' ἰέναι ἐπὶ νῆας ἔσω στρατὸν εὐρὺν Ἀχαιῶν.</p>
        <p><a>24.200</a> ὣς φάτο, κώκυσεν δὲ γυνὴ καὶ ἀμείβετο μύθῳ:</p>
        <p><a>24.201</a> ὤ μοι πῇ δή τοι φρένες οἴχονθ', ᾗς τὸ πάρος περ</p>
        <p><a>24.202</a> ἔκλε' ἐπ' ἀνθρώπους ξείνους ἠδ' οἷσιν ἀνάσσεις;</p>
        <p><a>24.203</a> πῶς ἐθέλεις ἐπὶ νῆας Ἀχαιῶν ἐλθέμεν οἶος</p>
        <p><a>24.204</a> ἀνδρὸς ἐς ὀφθαλμοὺς ὅς τοι πολέας τε καὶ ἐσθλοὺς</p>
        <p><a>24.205</a> υἱέας ἐξενάριξε: σιδήρειόν νύ τοι ἦτορ.</p>
        <p><a>24.206</a> εἰ γάρ σ' αἱρήσει καὶ ἐσόψεται ὀφθαλμοῖσιν</p>
        <p><a>24.207</a> ὠμηστὴς καὶ ἄπιστος ἀνὴρ ὅ γε οὔ σ' ἐλεήσει,</p>
        <p><a>24.208</a> οὐδέ τί σ' αἰδέσεται. νῦν δὲ κλαίωμεν ἄνευθεν</p>
        <p><a>24.209</a> ἥμενοι ἐν μεγάρῳ: τῷ δ' ὥς ποθι Μοῖρα κραταιὴ</p>
        <p><a>24.210</a> γιγνομένῳ ἐπένησε λίνῳ, ὅτε μιν τέκον αὐτή,</p>
        <p><a>24.211</a> ἀργίποδας κύνας ἆσαι ἑῶν ἀπάνευθε τοκήων</p>
        <p><a>24.212</a> ἀνδρὶ πάρα κρατερῷ, τοῦ ἐγὼ μέσον ἧπαρ ἔχοιμι</p>
        <p><a>24.213</a> ἐσθέμεναι προσφῦσα: τότ' ἄντιτα ἔργα γένοιτο</p>
        <p><a>24.214</a> παιδὸς ἐμοῦ, ἐπεὶ οὔ ἑ κακιζόμενόν γε κατέκτα,</p>
        <p><a>24.215</a> ἀλλὰ πρὸ Τρώων καὶ Τρωϊάδων βαθυκόλπων</p>
        <p><a>24.216</a> ἑσταότ' οὔτε φόβου μεμνημένον οὔτ' ἀλεωρῆς.</p>
        <p><a>24.217</a> τὴν δ' αὖτε προσέειπε γέρων Πρίαμος θεοειδής:</p>
        <p><a>24.218</a> μή μ' ἐθέλοντ' ἰέναι κατερύκανε, μὴ δέ μοι αὐτὴ</p>
        <p><a>24.219</a> ὄρνις ἐνὶ μεγάροισι κακὸς πέλευ: οὐδέ με πείσεις.</p>
        <p><a>24.220</a> εἰ μὲν γάρ τίς μ' ἄλλος ἐπιχθονίων ἐκέλευεν,</p>
        <p><a>24.221</a> ἢ οἳ μάντιές εἰσι θυοσκόοι ἢ ἱερῆες,</p>
        <p><a>24.222</a> ψεῦδός κεν φαῖμεν καὶ νοσφιζοίμεθα μᾶλλον:</p>
        <p><a>24.223</a> νῦν δ', αὐτὸς γὰρ ἄκουσα θεοῦ καὶ ἐσέδρακον ἄντην,</p>
        <p><a>24.224</a> εἶμι καὶ οὐχ ἅλιον ἔπος ἔσσεται. εἰ δέ μοι αἶσα</p>
        <p><a>24.225</a> τεθνάμεναι παρὰ νηυσὶν Ἀχαιῶν χαλκοχιτώνων</p>
        <p><a>24.226</a> βούλομαι: αὐτίκα γάρ με κατακτείνειεν Ἀχιλλεὺς</p>
        <p><a>24.227</a> ἀγκὰς ἑλόντ' ἐμὸν υἱόν, ἐπὴν γόου ἐξ ἔρον εἵην.</p>
        <p><a>24.228</a> ἦ καὶ φωριαμῶν ἐπιθήματα κάλ' ἀνέῳγεν:</p>
        <p><a>24.229</a> ἔνθεν δώδεκα μὲν περικαλλέας ἔξελε πέπλους,</p>
        <p><a>24.230</a> δώδεκα δ' ἁπλοΐδας χλαίνας, τόσσους δὲ τάπητας,</p>
        <p><a>24.231</a> τόσσα δὲ φάρεα λευκά, τόσους δ' ἐπὶ τοῖσι χιτῶνας.</p>
        <p><a>24.232</a> χρυσοῦ δὲ στήσας ἔφερεν δέκα πάντα τάλαντα,</p>
        <p><a>24.233</a> ἐκ δὲ δύ' αἴθωνας τρίποδας, πίσυρας δὲ λέβητας,</p>
        <p><a>24.234</a> ἐκ δὲ δέπας περικαλλές, ὅ οἱ Θρῇκες πόρον ἄνδρες</p>
        <p><a>24.235</a> ἐξεσίην ἐλθόντι μέγα κτέρας: οὐδέ νυ τοῦ περ</p>
        <p><a>24.236</a> φείσατ' ἐνὶ μεγάροις ὃ γέρων, περὶ δ' ἤθελε θυμῷ</p>
        <p><a>24.237</a> λύσασθαι φίλον υἱόν. ὃ δὲ Τρῶας μὲν ἅπαντας</p>
        <p><a>24.238</a> αἰθούσης ἀπέεργεν ἔπεσσ' αἰσχροῖσιν ἐνίσσων:</p>
        <p><a>24.239</a> ἔρρετε λωβητῆρες ἐλεγχέες: οὔ νυ καὶ ὑμῖν</p>
        <p><a>24.240</a> οἴκοι ἔνεστι γόος, ὅτι μ' ἤλθετε κηδήσοντες;</p>
        <p><a>24.241</a> ἦ ὀνόσασθ' ὅτι μοι Κρονίδης Ζεὺς ἄλγε' ἔδωκε</p>
        <p><a>24.242</a> παῖδ' ὀλέσαι τὸν ἄριστον; ἀτὰρ γνώσεσθε καὶ ὔμμες:</p>
        <p><a>24.243</a> ῥηΐτεροι γὰρ μᾶλλον Ἀχαιοῖσιν δὴ ἔσεσθε</p>
        <p><a>24.244</a> κείνου τεθνηῶτος ἐναιρέμεν. αὐτὰρ ἔγωγε</p>
        <p><a>24.245</a> πρὶν ἀλαπαζομένην τε πόλιν κεραϊζομένην τε</p>
        <p><a>24.246</a> ὀφθαλμοῖσιν ἰδεῖν βαίην δόμον Ἄϊδος εἴσω.</p>
        <p><a>24.247</a> ἦ καὶ σκηπανίῳ δίεπ' ἀνέρας: οἳ δ' ἴσαν ἔξω</p>
        <p><a>24.248</a> σπερχομένοιο γέροντος: ὃ δ' υἱάσιν οἷσιν ὁμόκλα</p>
        <p><a>24.249</a> νεικείων Ἕλενόν τε Πάριν τ' Ἀγάθωνά τε δῖον</p>
        <p><a>24.250</a> Πάμμονά τ' Ἀντίφονόν τε βοὴν ἀγαθόν τε Πολίτην</p>
        <p><a>24.251</a> Δηΐφοβόν τε καὶ Ἱππόθοον καὶ δῖον Ἀγαυόν:</p>
        <p><a>24.252</a> ἐννέα τοῖς ὃ γεραιὸς ὁμοκλήσας ἐκέλευε:</p>
        <p><a>24.253</a> σπεύσατέ μοι κακὰ τέκνα κατηφόνες: αἴθ' ἅμα πάντες</p>
        <p><a>24.254</a> Ἕκτορος ὠφέλετ' ἀντὶ θοῇς ἐπὶ νηυσὶ πεφάσθαι.</p>
        <p><a>24.255</a> ὤ μοι ἐγὼ πανάποτμος, ἐπεὶ τέκον υἷας ἀρίστους</p>
        <p><a>24.256</a> Τροίῃ ἐν εὐρείῃ, τῶν δ' οὔ τινά φημι λελεῖφθαι,</p>
        <p><a>24.257</a> Μήστορά τ' ἀντίθεον καὶ Τρωΐλον ἱππιοχάρμην</p>
        <p><a>24.258</a> Ἕκτορά θ', ὃς θεὸς ἔσκε μετ' ἀνδράσιν, οὐδὲ ἐῴκει</p>
        <p><a>24.259</a> ἀνδρός γε θνητοῦ πάϊς ἔμμεναι ἀλλὰ θεοῖο.</p>
        <p><a>24.260</a> τοὺς μὲν ἀπώλεσ' Ἄρης, τὰ δ' ἐλέγχεα πάντα λέλειπται</p>
        <p><a>24.261</a> ψεῦσταί τ' ὀρχησταί τε χοροιτυπίῃσιν ἄριστοι</p>
        <p><a>24.262</a> ἀρνῶν ἠδ' ἐρίφων ἐπιδήμιοι ἁρπακτῆρες.</p>
        <p><a>24.263</a> οὐκ ἂν δή μοι ἄμαξαν ἐφοπλίσσαιτε τάχιστα,</p>
        <p><a>24.264</a> ταῦτά τε πάντ' ἐπιθεῖτε, ἵνα πρήσσωμεν ὁδοῖο;</p>
        <p><a>24.265</a> ὣς ἔφαθ', οἳ δ' ἄρα πατρὸς ὑποδείσαντες ὁμοκλὴν</p>
        <p><a>24.266</a> ἐκ μὲν ἄμαξαν ἄειραν ἐΰτροχον ἡμιονείην</p>
        <p><a>24.267</a> καλὴν πρωτοπαγέα, πείρινθα δὲ δῆσαν ἐπ' αὐτῆς,</p>
        <p><a>24.268</a> κὰδ δ' ἀπὸ πασσαλόφι ζυγὸν ᾕρεον ἡμιόνειον</p>
        <p><a>24.269</a> πύξινον ὀμφαλόεν εὖ οἰήκεσσιν ἀρηρός:</p>
        <p><a>24.270</a> ἐκ δ' ἔφερον ζυγόδεσμον ἅμα ζυγῷ ἐννεάπηχυ.</p>
        <p><a>24.271</a> καὶ τὸ μὲν εὖ κατέθηκαν ἐϋξέστῳ ἐπὶ ῥυμῷ</p>
        <p><a>24.272</a> πέζῃ ἔπι πρώτῃ, ἐπὶ δὲ κρίκον ἕστορι βάλλον,</p>
        <p><a>24.273</a> τρὶς δ' ἑκάτερθεν ἔδησαν ἐπ' ὀμφαλόν, αὐτὰρ ἔπειτα</p>
        <p><a>24.274</a> ἑξείης κατέδησαν, ὑπὸ γλωχῖνα δ' ἔκαμψαν.</p>
        <p><a>24.275</a> ἐκ θαλάμου δὲ φέροντες ἐϋξέστης ἐπ' ἀπήνης</p>
        <p><a>24.276</a> νήεον Ἑκτορέης κεφαλῆς ἀπερείσι' ἄποινα,</p>
        <p><a>24.277</a> ζεῦξαν δ' ἡμιόνους κρατερώνυχας ἐντεσιεργούς,</p>
        <p><a>24.278</a> τούς ῥά ποτε Πριάμῳ Μυσοὶ δόσαν ἀγλαὰ δῶρα.</p>
        <p><a>24.279</a> ἵππους δὲ Πριάμῳ ὕπαγον ζυγόν, οὓς ὃ γεραιὸς</p>
        <p><a>24.280</a> αὐτὸς ἔχων ἀτίταλλεν ἐϋξέστῃ ἐπὶ φάτνῃ.</p>
        <p><a>24.281</a> τὼ μὲν ζευγνύσθην ἐν δώμασιν ὑψηλοῖσι</p>
        <p><a>24.282</a> κῆρυξ καὶ Πρίαμος πυκινὰ φρεσὶ μήδε' ἔχοντες:</p>
        <p><a>24.283</a> ἀγχίμολον δέ σφ' ἦλθ' Ἑκάβη τετιηότι θυμῷ</p>
        <p><a>24.284</a> οἶνον ἔχουσ' ἐν χειρὶ μελίφρονα δεξιτερῆφι</p>
        <p><a>24.285</a> χρυσέῳ ἐν δέπαϊ, ὄφρα λείψαντε κιοίτην:</p>
        <p><a>24.286</a> στῆ δ' ἵππων προπάροιθεν ἔπος τ' ἔφατ' ἔκ τ' ὀνόμαζε:</p>
        <p><a>24.287</a> τῆ σπεῖσον Διὶ πατρί, καὶ εὔχεο οἴκαδ' ἱκέσθαι</p>
        <p><a>24.288</a> ἂψ ἐκ δυσμενέων ἀνδρῶν, ἐπεὶ ἂρ σέ γε θυμὸς</p>
        <p><a>24.289</a> ὀτρύνει ἐπὶ νῆας ἐμεῖο μὲν οὐκ ἐθελούσης.</p>
        <p><a>24.290</a> ἀλλ' εὔχεο σύ γ' ἔπειτα κελαινεφέϊ Κρονίωνι</p>
        <p><a>24.291</a> Ἰδαίῳ, ὅς τε Τροίην κατὰ πᾶσαν ὁρᾶται,</p>
        <p><a>24.292</a> αἴτει δ' οἰωνὸν ταχὺν ἄγγελον, ὅς τέ οἱ αὐτῷ</p>
        <p><a>24.293</a> φίλτατος οἰωνῶν, καί εὑ κράτος ἐστὶ μέγιστον,</p>
        <p><a>24.294</a> δεξιόν, ὄφρά μιν αὐτὸς ἐν ὀφθαλμοῖσι νοήσας</p>
        <p><a>24.295</a> τῷ πίσυνος ἐπὶ νῆας ἴῃς Δαναῶν ταχυπώλων.</p>
        <p><a>24.296</a> εἰ δέ τοι οὐ δώσει ἑὸν ἄγγελον εὐρύοπα Ζεύς,</p>
        <p><a>24.297</a> οὐκ ἂν ἔγωγέ σ' ἔπειτα ἐποτρύνουσα κελοίμην</p>
        <p><a>24.298</a> νῆας ἐπ' Ἀργείων ἰέναι μάλα περ μεμαῶτα.</p>
        <p><a>24.299</a> τὴν δ' ἀπαμειβόμενος προσέφη Πρίαμος θεοειδής:</p>
        <p><a>24.300</a> ὦ γύναι οὐ μέν τοι τόδ' ἐφιεμένῃ ἀπιθήσω.</p>
        <p><a>24.301</a> ἐσθλὸν γὰρ Διὶ χεῖρας ἀνασχέμεν αἴ κ' ἐλεήσῃ.</p>
        <p><a>24.302</a> ἦ ῥα καὶ ἀμφίπολον ταμίην ὄτρυν' ὃ γεραιὸς</p>
        <p><a>24.303</a> χερσὶν ὕδωρ ἐπιχεῦαι ἀκήρατον: ἣ δὲ παρέστη</p>
        <p><a>24.304</a> χέρνιβον ἀμφίπολος πρόχοόν θ' ἅμα χερσὶν ἔχουσα.</p>
        <p><a>24.305</a> νιψάμενος δὲ κύπελλον ἐδέξατο ἧς ἀλόχοιο:</p>
        <p><a>24.306</a> εὔχετ' ἔπειτα στὰς μέσῳ ἕρκεϊ, λεῖβε δὲ οἶνον</p>
        <p><a>24.307</a> οὐρανὸν εἰσανιδών, καὶ φωνήσας ἔπος ηὔδα:</p>
        <p><a>24.308</a> Ζεῦ πάτερ Ἴδηθεν μεδέων κύδιστε μέγιστε</p>
        <p><a>24.309</a> δός μ' ἐς Ἀχιλλῆος φίλον ἐλθεῖν ἠδ' ἐλεεινόν,</p>
        <p><a>24.310</a> πέμψον δ' οἰωνὸν ταχὺν ἄγγελον, ὅς τε σοὶ αὐτῷ</p>
        <p><a>24.311</a> φίλτατος οἰωνῶν, καί εὑ κράτος ἐστὶ μέγιστον,</p>
        <p><a>24.312</a> δεξιόν, ὄφρά μιν αὐτὸς ἐν ὀφθαλμοῖσι νοήσας</p>
        <p><a>24.313</a> τῷ πίσυνος ἐπὶ νῆας ἴω Δαναῶν ταχυπώλων.</p>
        <p><a>24.314</a> ὣς ἔφατ' εὐχόμενος, τοῦ δ' ἔκλυε μητίετα Ζεὺς</p>
        <p><a>24.315</a> αὐτίκα δ' αἰετὸν ἧκε τελειότατον πετεηνῶν</p>
        <p><a>24.316</a> μόρφνον θηρητῆρ' ὃν καὶ περκνὸν καλέουσιν.</p>
        <p><a>24.317</a> ὅσση δ' ὑψορόφοιο θύρη θαλάμοιο τέτυκται</p>
        <p><a>24.318</a> ἀνέρος ἀφνειοῖο ἐῢ κληῗσ' ἀραρυῖα,</p>
        <p><a>24.319</a> τόσσ' ἄρα τοῦ ἑκάτερθεν ἔσαν πτερά: εἴσατο δέ σφι</p>
        <p><a>24.320</a> δεξιὸς ἀΐξας διὰ ἄστεος: οἳ δὲ ἰδόντες</p>
        <p><a>24.321</a> γήθησαν, καὶ πᾶσιν ἐνὶ φρεσὶ θυμὸς ἰάνθη.</p>
        <p><a>24.322</a> σπερχόμενος δ' ὃ γεραιὸς ἑοῦ ἐπεβήσετο δίφρου,</p>
        <p><a>24.323</a> ἐκ δ' ἔλασε προθύροιο καὶ αἰθούσης ἐριδούπου.</p>
        <p><a>24.324</a> πρόσθε μὲν ἡμίονοι ἕλκον τετράκυκλον ἀπήνην,</p>
        <p><a>24.325</a> τὰς Ἰδαῖος ἔλαυνε δαΐφρων: αὐτὰρ ὄπισθεν</p>
        <p><a>24.326</a> ἵπποι, τοὺς ὃ γέρων ἐφέπων μάστιγι κέλευε</p>
        <p><a>24.327</a> καρπαλίμως κατὰ ἄστυ: φίλοι δ' ἅμα πάντες ἕποντο</p>
        <p><a>24.328</a> πόλλ' ὀλοφυρόμενοι ὡς εἰ θάνατον δὲ κιόντα.</p>
        <p><a>24.329</a> οἳ δ' ἐπεὶ οὖν πόλιος κατέβαν, πεδίον δ' ἀφίκοντο,</p>
        <p><a>24.330</a> οἳ μὲν ἄρ' ἄψορροι προτὶ Ἴλιον ἀπονέοντο</p>
        <p><a>24.331</a> παῖδες καὶ γαμβροί, τὼ δ' οὐ λάθον εὐρύοπα Ζῆν</p>
        <p><a>24.332</a> ἐς πεδίον προφανέντε: ἰδὼν δ' ἐλέησε γέροντα,</p>
        <p><a>24.333</a> αἶψα δ' ἄρ' Ἑρμείαν υἱὸν φίλον ἀντίον ηὔδα:</p>
        <p><a>24.334</a> Ἑρμεία, σοὶ γάρ τε μάλιστά γε φίλτατόν ἐστιν</p>
        <p><a>24.335</a> ἀνδρὶ ἑταιρίσσαι, καί τ' ἔκλυες ᾧ κ' ἐθέλῃσθα,</p>
        <p><a>24.336</a> βάσκ' ἴθι καὶ Πρίαμον κοίλας ἐπὶ νῆας Ἀχαιῶν</p>
        <p><a>24.337</a> ὣς ἄγαγ', ὡς μήτ' ἄρ τις ἴδῃ μήτ' ἄρ τε νοήσῃ</p>
        <p><a>24.338</a> τῶν ἄλλων Δαναῶν, πρὶν Πηλεΐωνα δ' ἱκέσθαι.</p>
        <p><a>24.339</a> ὣς ἔφατ', οὐδ' ἀπίθησε διάκτορος ἀργεϊφόντης.</p>
        <p><a>24.340</a> αὐτίκ' ἔπειθ' ὑπὸ ποσσὶν ἐδήσατο καλὰ πέδιλα</p>
        <p><a>24.341</a> ἀμβρόσια χρύσεια, τά μιν φέρον ἠμὲν ἐφ' ὑγρὴν</p>
        <p><a>24.342</a> ἠδ' ἐπ' ἀπείρονα γαῖαν ἅμα πνοιῇς ἀνέμοιο:</p>
        <p><a>24.343</a> εἵλετο δὲ ῥάβδον, τῇ τ' ἀνδρῶν ὄμματα θέλγει</p>
        <p><a>24.344</a> ὧν ἐθέλει, τοὺς δ' αὖτε καὶ ὑπνώοντας ἐγείρει:</p>
        <p><a>24.345</a> τὴν μετὰ χερσὶν ἔχων πέτετο κρατὺς ἀργεϊφόντης.</p>
        <p><a>24.346</a> αἶψα δ' ἄρα Τροίην τε καὶ Ἑλλήσποντον ἵκανε,</p>
        <p><a>24.347</a> βῆ δ' ἰέναι κούρῳ αἰσυμνητῆρι ἐοικὼς</p>
        <p><a>24.348</a> πρῶτον ὑπηνήτῃ, τοῦ περ χαριεστάτη ἥβη.</p>
        <p><a>24.349</a> οἳ δ' ἐπεὶ οὖν μέγα σῆμα παρὲξ Ἴλοιο ἔλασσαν,</p>
        <p><a>24.350</a> στῆσαν ἄρ' ἡμιόνους τε καὶ ἵππους ὄφρα πίοιεν</p>
        <p><a>24.351</a> ἐν ποταμῷ: δὴ γὰρ καὶ ἐπὶ κνέφας ἤλυθε γαῖαν.</p>
        <p><a>24.352</a> τὸν δ' ἐξ ἀγχιμόλοιο ἰδὼν ἐφράσσατο κῆρυξ</p>
        <p><a>24.353</a> Ἑρμείαν, ποτὶ δὲ Πρίαμον φάτο φώνησέν τε:</p>
        <p><a>24.354</a> φράζεο Δαρδανίδη: φραδέος νόου ἔργα τέτυκται.</p>
        <p><a>24.355</a> ἄνδρ' ὁρόω, τάχα δ' ἄμμε διαρραίσεσθαι ὀΐω.</p>
        <p><a>24.356</a> ἀλλ' ἄγε δὴ φεύγωμεν ἐφ' ἵππων, ἤ μιν ἔπειτα</p>
        <p><a>24.357</a> γούνων ἁψάμενοι λιτανεύσομεν αἴ κ' ἐλεήσῃ.</p>
        <p><a>24.358</a> ὣς φάτο, σὺν δὲ γέροντι νόος χύτο, δείδιε δ' αἰνῶς,</p>
        <p><a>24.359</a> ὀρθαὶ δὲ τρίχες ἔσταν ἐνὶ γναμπτοῖσι μέλεσσι,</p>
        <p><a>24.360</a> στῆ δὲ ταφών: αὐτὸς δ' ἐριούνιος ἐγγύθεν ἐλθὼν</p>
        <p><a>24.361</a> χεῖρα γέροντος ἑλὼν ἐξείρετο καὶ προσέειπε:</p>
        <p><a>24.362</a> πῇ πάτερ ὧδ' ἵππους τε καὶ ἡμιόνους ἰθύνεις</p>
        <p><a>24.363</a> νύκτα δι' ἀμβροσίην, ὅτε θ' εὕδουσι βροτοὶ ἄλλοι;</p>
        <p><a>24.364</a> οὐδὲ σύ γ' ἔδεισας μένεα πνείοντας Ἀχαιούς,</p>
        <p><a>24.365</a> οἵ τοι δυσμενέες καὶ ἀνάρσιοι ἐγγὺς ἔασι;</p>
        <p><a>24.366</a> τῶν εἴ τίς σε ἴδοιτο θοὴν διὰ νύκτα μέλαιναν</p>
        <p><a>24.367</a> τοσσάδ' ὀνείατ' ἄγοντα, τίς ἂν δή τοι νόος εἴη;</p>
        <p><a>24.368</a> οὔτ' αὐτὸς νέος ἐσσί, γέρων δέ τοι οὗτος ὀπηδεῖ,</p>
        <p><a>24.369</a> ἄνδρ' ἀπαμύνασθαι, ὅτε τις πρότερος χαλεπήνῃ.</p>
        <p><a>24.370</a> ἀλλ' ἐγὼ οὐδέν σε ῥέξω κακά, καὶ δέ κεν ἄλλον</p>
        <p><a>24.371</a> σεῦ ἀπαλεξήσαιμι: φίλῳ δέ σε πατρὶ ἐΐσκω.</p>
        <p><a>24.372</a> τὸν δ' ἠμείβετ' ἔπειτα γέρων Πρίαμος θεοειδής:</p>
        <p><a>24.373</a> οὕτω πῃ τάδε γ' ἐστὶ φίλον τέκος ὡς ἀγορεύεις.</p>
        <p><a>24.374</a> ἀλλ' ἔτι τις καὶ ἐμεῖο θεῶν ὑπερέσχεθε χεῖρα,</p>
        <p><a>24.375</a> ὅς μοι τοιόνδ' ἧκεν ὁδοιπόρον ἀντιβολῆσαι</p>
        <p><a>24.376</a> αἴσιον, οἷος δὴ σὺ δέμας καὶ εἶδος ἀγητός,</p>
        <p><a>24.377</a> πέπνυσαί τε νόῳ, μακάρων δ' ἔξεσσι τοκήων.</p>
        <p><a>24.378</a> τὸν δ' αὖτε προσέειπε διάκτορος ἀργεϊφόντης:</p>
        <p><a>24.379</a> ναὶ δὴ ταῦτά γε πάντα γέρον κατὰ μοῖραν ἔειπες.</p>
        <p><a>24.380</a> ἀλλ' ἄγε μοι τόδε εἰπὲ καὶ ἀτρεκέως κατάλεξον,</p>
        <p><a>24.381</a> ἠέ πῃ ἐκπέμπεις κειμήλια πολλὰ καὶ ἐσθλὰ</p>
        <p><a>24.382</a> ἄνδρας ἐς ἀλλοδαποὺς ἵνα περ τάδε τοι σόα μίμνῃ,</p>
        <p><a>24.383</a> ἦ ἤδη πάντες καταλείπετε Ἴλιον ἱρὴν</p>
        <p><a>24.384</a> δειδιότες: τοῖος γὰρ ἀνὴρ ὤριστος ὄλωλε</p>
        <p><a>24.385</a> σὸς πάϊς: οὐ μὲν γάρ τι μάχης ἐπιδεύετ' Ἀχαιῶν.</p>
        <p><a>24.386</a> τὸν δ' ἠμείβετ' ἔπειτα γέρων Πρίαμος θεοειδής:</p>
        <p><a>24.387</a> τίς δὲ σύ ἐσσι φέριστε τέων δ' ἔξεσσι τοκήων;</p>
        <p><a>24.388</a> ὥς μοι καλὰ τὸν οἶτον ἀπότμου παιδὸς ἔνισπες.</p>
        <p><a>24.389</a> τὸν δ' αὖτε προσέειπε διάκτορος ἀργεϊφόντης:</p>
        <p><a>24.390</a> πειρᾷ ἐμεῖο γεραιὲ καὶ εἴρεαι Ἕκτορα δῖον.</p>
        <p><a>24.391</a> τὸν μὲν ἐγὼ μάλα πολλὰ μάχῃ ἔνι κυδιανείρῃ</p>
        <p><a>24.392</a> ὀφθαλμοῖσιν ὄπωπα, καὶ εὖτ' ἐπὶ νηυσὶν ἐλάσσας</p>
        <p><a>24.393</a> Ἀργείους κτείνεσκε δαΐζων ὀξέϊ χαλκῷ:</p>
        <p><a>24.394</a> ἡμεῖς δ' ἑσταότες θαυμάζομεν: οὐ γὰρ Ἀχιλλεὺς</p>
        <p><a>24.395</a> εἴα μάρνασθαι κεχολωμένος Ἀτρεΐωνι.</p>
        <p><a>24.396</a> τοῦ γὰρ ἐγὼ θεράπων, μία δ' ἤγαγε νηῦς εὐεργής:</p>
        <p><a>24.397</a> Μυρμιδόνων δ' ἔξειμι, πατὴρ δέ μοί ἐστι Πολύκτωρ.</p>
        <p><a>24.398</a> ἀφνειὸς μὲν ὅ γ' ἐστί, γέρων δὲ δὴ ὡς σύ περ ὧδε,</p>
        <p><a>24.399</a> ἓξ δέ οἱ υἷες ἔασιν, ἐγὼ δέ οἱ ἕβδομός εἰμι:</p>
        <p><a>24.400</a> τῶν μέτα παλλόμενος κλήρῳ λάχον ἐνθάδ' ἕπεσθαι.</p>
        <p><a>24.401</a> νῦν δ' ἦλθον πεδίον δ' ἀπὸ νηῶν: ἠῶθεν γὰρ</p>
        <p><a>24.402</a> θήσονται περὶ ἄστυ μάχην ἑλίκωπες Ἀχαιοί.</p>
        <p><a>24.403</a> ἀσχαλόωσι γὰρ οἵδε καθήμενοι, οὐδὲ δύνανται</p>
        <p><a>24.404</a> ἴσχειν ἐσσυμένους πολέμου βασιλῆες Ἀχαιῶν.</p>
        <p><a>24.405</a> τὸν δ' ἠμείβετ' ἔπειτα γέρων Πρίαμος θεοειδής:</p>
        <p><a>24.406</a> εἰ μὲν δὴ θεράπων Πηληϊάδεω Ἀχιλῆος</p>
        <p><a>24.407</a> εἴς, ἄγε δή μοι πᾶσαν ἀληθείην κατάλεξον,</p>
        <p><a>24.408</a> ἢ ἔτι πὰρ νήεσσιν ἐμὸς πάϊς, ἦέ μιν ἤδη</p>
        <p><a>24.409</a> ᾗσι κυσὶν μελεϊστὶ ταμὼν προύθηκεν Ἀχιλλεύς.</p>
        <p><a>24.410</a> τὸν δ' αὖτε προσέειπε διάκτορος ἀργεϊφόντης:</p>
        <p><a>24.411</a> ὦ γέρον οὔ πω τόν γε κύνες φάγον οὐδ' οἰωνοί,</p>
        <p><a>24.412</a> ἀλλ' ἔτι κεῖνος κεῖται Ἀχιλλῆος παρὰ νηῒ</p>
        <p><a>24.413</a> αὔτως ἐν κλισίῃσι: δυωδεκάτη δέ οἱ ἠὼς</p>
        <p><a>24.414</a> κειμένῳ, οὐδέ τί οἱ χρὼς σήπεται, οὐδέ μιν εὐλαὶ</p>
        <p><a>24.415</a> ἔσθουσ', αἵ ῥά τε φῶτας ἀρηϊφάτους κατέδουσιν.</p>
        <p><a>24.416</a> ἦ μέν μιν περὶ σῆμα ἑοῦ ἑτάροιο φίλοιο</p>
        <p><a>24.417</a> ἕλκει ἀκηδέστως ἠὼς ὅτε δῖα φανήῃ,</p>
        <p><a>24.418</a> οὐδέ μιν αἰσχύνει: θηοῖό κεν αὐτὸς ἐπελθὼν</p>
        <p><a>24.419</a> οἷον ἐερσήεις κεῖται, περὶ δ' αἷμα νένιπται,</p>
        <p><a>24.420</a> οὐδέ ποθι μιαρός: σὺν δ' ἕλκεα πάντα μέμυκεν</p>
        <p><a>24.421</a> ὅσσ' ἐτύπη: πολέες γὰρ ἐν αὐτῷ χαλκὸν ἔλασσαν.</p>
        <p><a>24.422</a> ὥς τοι κήδονται μάκαρες θεοὶ υἷος ἑῆος</p>
        <p><a>24.423</a> καὶ νέκυός περ ἐόντος, ἐπεί σφι φίλος περὶ κῆρι.</p>
        <p><a>24.424</a> ὣς φάτο, γήθησεν δ' ὃ γέρων, καὶ ἀμείβετο μύθῳ:</p>
        <p><a>24.425</a> ὦ τέκος, ἦ ῥ' ἀγαθὸν καὶ ἐναίσιμα δῶρα διδοῦναι</p>
        <p><a>24.426</a> ἀθανάτοις, ἐπεὶ οὔ ποτ' ἐμὸς πάϊς, εἴ ποτ' ἔην γε,</p>
        <p><a>24.427</a> λήθετ' ἐνὶ μεγάροισι θεῶν οἳ Ὄλυμπον ἔχουσι:</p>
        <p><a>24.428</a> τώ οἱ ἀπεμνήσαντο καὶ ἐν θανάτοιό περ αἴσῃ.</p>
        <p><a>24.429</a> ἀλλ' ἄγε δὴ τόδε δέξαι ἐμεῦ πάρα καλὸν ἄλεισον,</p>
        <p><a>24.430</a> αὐτόν τε ῥῦσαι, πέμψον δέ με σύν γε θεοῖσιν,</p>
        <p><a>24.431</a> ὄφρά κεν ἐς κλισίην Πηληϊάδεω ἀφίκωμαι.</p>
        <p><a>24.432</a> τὸν δ' αὖτε προσέειπε διάκτορος ἀργεϊφόντης:</p>
        <p><a>24.433</a> πειρᾷ ἐμεῖο γεραιὲ νεωτέρου, οὐδέ με πείσεις,</p>
        <p><a>24.434</a> ὅς με κέλῃ σέο δῶρα παρὲξ Ἀχιλῆα δέχεσθαι.</p>
        <p><a>24.435</a> τὸν μὲν ἐγὼ δείδοικα καὶ αἰδέομαι περὶ κῆρι</p>
        <p><a>24.436</a> συλεύειν, μή μοί τι κακὸν μετόπισθε γένηται.</p>
        <p><a>24.437</a> σοὶ δ' ἂν ἐγὼ πομπὸς καί κε κλυτὸν Ἄργος ἱκοίμην,</p>
        <p><a>24.438</a> ἐνδυκέως ἐν νηῒ θοῇ ἢ πεζὸς ὁμαρτέων:</p>
        <p><a>24.439</a> οὐκ ἄν τίς τοι πομπὸν ὀνοσσάμενος μαχέσαιτο.</p>
        <p><a>24.440</a> ἦ καὶ ἀναΐξας ἐριούνιος ἅρμα καὶ ἵππους</p>
        <p><a>24.441</a> καρπαλίμως μάστιγα καὶ ἡνία λάζετο χερσίν,</p>
        <p><a>24.442</a> ἐν δ' ἔπνευσ' ἵπποισι καὶ ἡμιόνοις μένος ἠΰ.</p>
        <p><a>24.443</a> ἀλλ' ὅτε δὴ πύργους τε νεῶν καὶ τάφρον ἵκοντο,</p>
        <p><a>24.444</a> οἳ δὲ νέον περὶ δόρπα φυλακτῆρες πονέοντο,</p>
        <p><a>24.445</a> τοῖσι δ' ἐφ' ὕπνον ἔχευε διάκτορος ἀργεϊφόντης</p>
        <p><a>24.446</a> πᾶσιν, ἄφαρ δ' ὤϊξε πύλας καὶ ἀπῶσεν ὀχῆας,</p>
        <p><a>24.447</a> ἐς δ' ἄγαγε Πρίαμόν τε καὶ ἀγλαὰ δῶρ' ἐπ' ἀπήνης.</p>
        <p><a>24.448</a> ἀλλ' ὅτε δὴ κλισίην Πηληϊάδεω ἀφίκοντο</p>
        <p><a>24.449</a> ὑψηλήν, τὴν Μυρμιδόνες ποίησαν ἄνακτι</p>
        <p><a>24.450</a> δοῦρ' ἐλάτης κέρσαντες: ἀτὰρ καθύπερθεν ἔρεψαν</p>
        <p><a>24.451</a> λαχνήεντ' ὄροφον λειμωνόθεν ἀμήσαντες:</p>
        <p><a>24.452</a> ἀμφὶ δέ οἱ μεγάλην αὐλὴν ποίησαν ἄνακτι</p>
        <p><a>24.453</a> σταυροῖσιν πυκινοῖσι: θύρην δ' ἔχε μοῦνος ἐπιβλὴς</p>
        <p><a>24.454</a> εἰλάτινος, τὸν τρεῖς μὲν ἐπιρρήσσεσκον Ἀχαιοί,</p>
        <p><a>24.455</a> τρεῖς δ' ἀναοίγεσκον μεγάλην κληῗδα θυράων</p>
        <p><a>24.456</a> τῶν ἄλλων: Ἀχιλεὺς δ' ἄρ' ἐπιρρήσσεσκε καὶ οἶος:</p>
        <p><a>24.457</a> δή ῥα τόθ' Ἑρμείας ἐριούνιος ᾦξε γέροντι,</p>
        <p><a>24.458</a> ἐς δ' ἄγαγε κλυτὰ δῶρα ποδώκεϊ Πηλεΐωνι,</p>
        <p><a>24.459</a> ἐξ ἵππων δ' ἀπέβαινεν ἐπὶ χθόνα φώνησέν τε:</p>
        <p><a>24.460</a> ὦ γέρον ἤτοι ἐγὼ θεὸς ἄμβροτος εἰλήλουθα</p>
        <p><a>24.461</a> Ἑρμείας: σοὶ γάρ με πατὴρ ἅμα πομπὸν ὄπασσεν.</p>
        <p><a>24.462</a> ἀλλ' ἤτοι μὲν ἐγὼ πάλιν εἴσομαι, οὐδ' Ἀχιλῆος</p>
        <p><a>24.463</a> ὀφθαλμοὺς εἴσειμι: νεμεσσητὸν δέ κεν εἴη</p>
        <p><a>24.464</a> ἀθάνατον θεὸν ὧδε βροτοὺς ἀγαπαζέμεν ἄντην:</p>
        <p><a>24.465</a> τύνη δ' εἰσελθὼν λαβὲ γούνατα Πηλεΐωνος,</p>
        <p><a>24.466</a> καί μιν ὑπὲρ πατρὸς καὶ μητέρος ἠϋκόμοιο</p>
        <p><a>24.467</a> λίσσεο καὶ τέκεος, ἵνα οἱ σὺν θυμὸν ὀρίνῃς.</p>
        <p><a>24.468</a> ὣς ἄρα φωνήσας ἀπέβη πρὸς μακρὸν Ὄλυμπον</p>
        <p><a>24.469</a> Ἑρμείας: Πρίαμος δ' ἐξ ἵππων ἆλτο χαμᾶζε,</p>
        <p><a>24.470</a> Ἰδαῖον δὲ κατ' αὖθι λίπεν: ὃ δὲ μίμνεν ἐρύκων</p>
        <p><a>24.471</a> ἵππους ἡμιόνους τε: γέρων δ' ἰθὺς κίεν οἴκου,</p>
        <p><a>24.472</a> τῇ ῥ' Ἀχιλεὺς ἵζεσκε Διῒ φίλος: ἐν δέ μιν αὐτὸν</p>
        <p><a>24.473</a> εὗρ', ἕταροι δ' ἀπάνευθε καθήατο: τὼ δὲ δύ' οἴω</p>
        <p><a>24.474</a> ἥρως Αὐτομέδων τε καὶ Ἄλκιμος ὄζος Ἄρηος</p>
        <p><a>24.475</a> ποίπνυον παρεόντε: νέον δ' ἀπέληγεν ἐδωδῆς</p>
        <p><a>24.476</a> ἔσθων καὶ πίνων: ἔτι καὶ παρέκειτο τράπεζα.</p>
        <p><a>24.477</a> τοὺς δ' ἔλαθ' εἰσελθὼν Πρίαμος μέγας, ἄγχι δ' ἄρα στὰς</p>
        <p><a>24.478</a> χερσὶν Ἀχιλλῆος λάβε γούνατα καὶ κύσε χεῖρας</p>
        <p><a>24.479</a> δεινὰς ἀνδροφόνους, αἵ οἱ πολέας κτάνον υἷας.</p>
        <p><a>24.480</a> ὡς δ' ὅτ' ἂν ἄνδρ' ἄτη πυκινὴ λάβῃ, ὅς τ' ἐνὶ πάτρῃ</p>
        <p><a>24.481</a> φῶτα κατακτείνας ἄλλων ἐξίκετο δῆμον</p>
        <p><a>24.482</a> ἀνδρὸς ἐς ἀφνειοῦ, θάμβος δ' ἔχει εἰσορόωντας,</p>
        <p><a>24.483</a> ὣς Ἀχιλεὺς θάμβησεν ἰδὼν Πρίαμον θεοειδέα:</p>
        <p><a>24.484</a> θάμβησαν δὲ καὶ ἄλλοι, ἐς ἀλλήλους δὲ ἴδοντο.</p>
        <p><a>24.485</a> τὸν καὶ λισσόμενος Πρίαμος πρὸς μῦθον ἔειπε:</p>
        <p><a>24.486</a> μνῆσαι πατρὸς σοῖο θεοῖς ἐπιείκελ' Ἀχιλλεῦ,</p>
        <p><a>24.487</a> τηλίκου ὥς περ ἐγών, ὀλοῷ ἐπὶ γήραος οὐδῷ:</p>
        <p><a>24.488</a> καὶ μέν που κεῖνον περιναιέται ἀμφὶς ἐόντες</p>
        <p><a>24.489</a> τείρουσ', οὐδέ τίς ἐστιν ἀρὴν καὶ λοιγὸν ἀμῦναι.</p>
        <p><a>24.490</a> ἀλλ' ἤτοι κεῖνός γε σέθεν ζώοντος ἀκούων</p>
        <p><a>24.491</a> χαίρει τ' ἐν θυμῷ, ἐπί τ' ἔλπεται ἤματα πάντα</p>
        <p><a>24.492</a> ὄψεσθαι φίλον υἱὸν ἀπὸ Τροίηθεν ἰόντα:</p>
        <p><a>24.493</a> αὐτὰρ ἐγὼ πανάποτμος, ἐπεὶ τέκον υἷας ἀρίστους</p>
        <p><a>24.494</a> Τροίῃ ἐν εὐρείῃ, τῶν δ' οὔ τινά φημι λελεῖφθαι.</p>
        <p><a>24.495</a> πεντήκοντά μοι ἦσαν ὅτ' ἤλυθον υἷες Ἀχαιῶν:</p>
        <p><a>24.496</a> ἐννεακαίδεκα μέν μοι ἰῆς ἐκ νηδύος ἦσαν,</p>
        <p><a>24.497</a> τοὺς δ' ἄλλους μοι ἔτικτον ἐνὶ μεγάροισι γυναῖκες.</p>
        <p><a>24.498</a> τῶν μὲν πολλῶν θοῦρος Ἄρης ὑπὸ γούνατ' ἔλυσεν:</p>
        <p><a>24.499</a> ὃς δέ μοι οἶος ἔην, εἴρυτο δὲ ἄστυ καὶ αὐτούς,</p>
        <p><a>24.500</a> τὸν σὺ πρῴην κτεῖνας ἀμυνόμενον περὶ πάτρης</p>
        <p><a>24.501</a> Ἕκτορα: τοῦ νῦν εἵνεχ' ἱκάνω νῆας Ἀχαιῶν</p>
        <p><a>24.502</a> λυσόμενος παρὰ σεῖο, φέρω δ' ἀπερείσι' ἄποινα.</p>
        <p><a>24.503</a> ἀλλ' αἰδεῖο θεοὺς Ἀχιλεῦ, αὐτόν τ' ἐλέησον</p>
        <p><a>24.504</a> μνησάμενος σοῦ πατρός: ἐγὼ δ' ἐλεεινότερός περ,</p>
        <p><a>24.505</a> ἔτλην δ' οἷ' οὔ πώ τις ἐπιχθόνιος βροτὸς ἄλλος,</p>
        <p><a>24.506</a> ἀνδρὸς παιδοφόνοιο ποτὶ στόμα χεῖρ' ὀρέγεσθαι.</p>
        <p><a>24.507</a> ὣς φάτο, τῷ δ' ἄρα πατρὸς ὑφ' ἵμερον ὦρσε γόοιο:</p>
        <p><a>24.508</a> ἁψάμενος δ' ἄρα χειρὸς ἀπώσατο ἦκα γέροντα.</p>
        <p><a>24.509</a> τὼ δὲ μνησαμένω ὃ μὲν Ἕκτορος ἀνδροφόνοιο</p>
        <p><a>24.510</a> κλαῖ' ἁδινὰ προπάροιθε ποδῶν Ἀχιλῆος ἐλυσθείς,</p>
        <p><a>24.511</a> αὐτὰρ Ἀχιλλεὺς κλαῖεν ἑὸν πατέρ', ἄλλοτε δ' αὖτε</p>
        <p><a>24.512</a> Πάτροκλον: τῶν δὲ στοναχὴ κατὰ δώματ' ὀρώρει.</p>
        <p><a>24.513</a> αὐτὰρ ἐπεί ῥα γόοιο τετάρπετο δῖος Ἀχιλλεύς,</p>
        <p><a>24.514</a> καί οἱ ἀπὸ πραπίδων ἦλθ' ἵμερος ἠδ' ἀπὸ γυίων,</p>
        <p><a>24.515</a> αὐτίκ' ἀπὸ θρόνου ὦρτο, γέροντα δὲ χειρὸς ἀνίστη</p>
        <p><a>24.516</a> οἰκτίρων πολιόν τε κάρη πολιόν τε γένειον,</p>
        <p><a>24.517</a> καί μιν φωνήσας ἔπεα πτερόεντα προσηύδα:</p>
        <p><a>24.518</a> ἆ δείλ', ἦ δὴ πολλὰ κάκ' ἄνσχεο σὸν κατὰ θυμόν.</p>
        <p><a>24.519</a> πῶς ἔτλης ἐπὶ νῆας Ἀχαιῶν ἐλθέμεν οἶος</p>
        <p><a>24.520</a> ἀνδρὸς ἐς ὀφθαλμοὺς ὅς τοι πολέας τε καὶ ἐσθλοὺς</p>
        <p><a>24.521</a> υἱέας ἐξενάριξα; σιδήρειόν νύ τοι ἦτορ.</p>
        <p><a>24.522</a> ἀλλ' ἄγε δὴ κατ' ἄρ' ἕζευ ἐπὶ θρόνου, ἄλγεα δ' ἔμπης</p>
        <p><a>24.523</a> ἐν θυμῷ κατακεῖσθαι ἐάσομεν ἀχνύμενοί περ:</p>
        <p><a>24.524</a> οὐ γάρ τις πρῆξις πέλεται κρυεροῖο γόοιο:</p>
        <p><a>24.525</a> ὡς γὰρ ἐπεκλώσαντο θεοὶ δειλοῖσι βροτοῖσι</p>
        <p><a>24.526</a> ζώειν ἀχνυμένοις: αὐτοὶ δέ τ' ἀκηδέες εἰσί.</p>
        <p><a>24.527</a> δοιοὶ γάρ τε πίθοι κατακείαται ἐν Διὸς οὔδει</p>
        <p><a>24.528</a> δώρων οἷα δίδωσι κακῶν, ἕτερος δὲ ἑάων:</p>
        <p><a>24.529</a> ᾧ μέν κ' ἀμμίξας δώῃ Ζεὺς τερπικέραυνος,</p>
        <p><a>24.530</a> ἄλλοτε μέν τε κακῷ ὅ γε κύρεται, ἄλλοτε δ' ἐσθλῷ:</p>
        <p><a>24.531</a> ᾧ δέ κε τῶν λυγρῶν δώῃ, λωβητὸν ἔθηκε,</p>
        <p><a>24.532</a> καί ἑ κακὴ βούβρωστις ἐπὶ χθόνα δῖαν ἐλαύνει,</p>
        <p><a>24.533</a> φοιτᾷ δ' οὔτε θεοῖσι τετιμένος οὔτε βροτοῖσιν.</p>
        <p><a>24.534</a> ὣς μὲν καὶ Πηλῆϊ θεοὶ δόσαν ἀγλαὰ δῶρα</p>
        <p><a>24.535</a> ἐκ γενετῆς: πάντας γὰρ ἐπ' ἀνθρώπους ἐκέκαστο</p>
        <p><a>24.536</a> ὄλβῳ τε πλούτῳ τε, ἄνασσε δὲ Μυρμιδόνεσσι,</p>
        <p><a>24.537</a> καί οἱ θνητῷ ἐόντι θεὰν ποίησαν ἄκοιτιν.</p>
        <p><a>24.538</a> ἀλλ' ἐπὶ καὶ τῷ θῆκε θεὸς κακόν, ὅττί οἱ οὔ τι</p>
        <p><a>24.539</a> παίδων ἐν μεγάροισι γονὴ γένετο κρειόντων,</p>
        <p><a>24.540</a> ἀλλ' ἕνα παῖδα τέκεν παναώριον: οὐδέ νυ τόν γε</p>
        <p><a>24.541</a> γηράσκοντα κομίζω, ἐπεὶ μάλα τηλόθι πάτρης</p>
        <p><a>24.542</a> ἧμαι ἐνὶ Τροίῃ, σέ τε κήδων ἠδὲ σὰ τέκνα.</p>
        <p><a>24.543</a> καὶ σὲ γέρον τὸ πρὶν μὲν ἀκούομεν ὄλβιον εἶναι:</p>
        <p><a>24.544</a> ὅσσον Λέσβος ἄνω Μάκαρος ἕδος ἐντὸς ἐέργει</p>
        <p><a>24.545</a> καὶ Φρυγίη καθύπερθε καὶ Ἑλλήσποντος ἀπείρων,</p>
        <p><a>24.546</a> τῶν σε γέρον πλούτῳ τε καὶ υἱάσι φασὶ κεκάσθαι.</p>
        <p><a>24.547</a> αὐτὰρ ἐπεί τοι πῆμα τόδ' ἤγαγον Οὐρανίωνες</p>
        <p><a>24.548</a> αἰεί τοι περὶ ἄστυ μάχαι τ' ἀνδροκτασίαι τε.</p>
        <p><a>24.549</a> ἄνσχεο, μὴ δ' ἀλίαστον ὀδύρεο σὸν κατὰ θυμόν:</p>
        <p><a>24.550</a> οὐ γάρ τι πρήξεις ἀκαχήμενος υἷος ἑῆος,</p>
        <p><a>24.551</a> οὐδέ μιν ἀνστήσεις, πρὶν καὶ κακὸν ἄλλο πάθῃσθα.</p>
        <p><a>24.552</a> τὸν δ' ἠμείβετ' ἔπειτα γέρων Πρίαμος θεοειδής:</p>
        <p><a>24.553</a> μή πω μ' ἐς θρόνον ἵζε διοτρεφὲς ὄφρά κεν Ἕκτωρ</p>
        <p><a>24.554</a> κεῖται ἐνὶ κλισίῃσιν ἀκηδής, ἀλλὰ τάχιστα</p>
        <p><a>24.555</a> λῦσον ἵν' ὀφθαλμοῖσιν ἴδω: σὺ δὲ δέξαι ἄποινα</p>
        <p><a>24.556</a> πολλά, τά τοι φέρομεν: σὺ δὲ τῶνδ' ἀπόναιο, καὶ ἔλθοις</p>
        <p><a>24.557</a> σὴν ἐς πατρίδα γαῖαν, ἐπεί με πρῶτον ἔασας</p>
        <p><a>24.558</a> αὐτόν τε ζώειν καὶ ὁρᾶν φάος ἠελίοιο.</p>
        <p><a>24.559</a> τὸν δ' ἄρ' ὑπόδρα ἰδὼν προσέφη πόδας ὠκὺς Ἀχιλλεύς:</p>
        <p><a>24.560</a> μηκέτι νῦν μ' ἐρέθιζε γέρον: νοέω δὲ καὶ αὐτὸς</p>
        <p><a>24.561</a> Ἕκτορά τοι λῦσαι, Διόθεν δέ μοι ἄγγελος ἦλθε</p>
        <p><a>24.562</a> μήτηρ, ἥ μ' ἔτεκεν, θυγάτηρ ἁλίοιο γέροντος.</p>
        <p><a>24.563</a> καὶ δέ σε γιγνώσκω Πρίαμε φρεσίν, οὐδέ με λήθεις,</p>
        <p><a>24.564</a> ὅττι θεῶν τίς σ' ἦγε θοὰς ἐπὶ νῆας Ἀχαιῶν.</p>
        <p><a>24.565</a> οὐ γάρ κε τλαίη βροτὸς ἐλθέμεν, οὐδὲ μάλ' ἡβῶν,</p>
        <p><a>24.566</a> ἐς στρατόν: οὐδὲ γὰρ ἂν φυλάκους λάθοι, οὐδέ κ' ὀχῆα</p>
        <p><a>24.567</a> ῥεῖα μετοχλίσσειε θυράων ἡμετεράων.</p>
        <p><a>24.568</a> τὼ νῦν μή μοι μᾶλλον ἐν ἄλγεσι θυμὸν ὀρίνῃς,</p>
        <p><a>24.569</a> μή σε γέρον οὐδ' αὐτὸν ἐνὶ κλισίῃσιν ἐάσω</p>
        <p><a>24.570</a> καὶ ἱκέτην περ ἐόντα, Διὸς δ' ἀλίτωμαι ἐφετμάς.</p>
        <p><a>24.571</a> ὣς ἔφατ', ἔδεισεν δ' ὃ γέρων καὶ ἐπείθετο μύθῳ.</p>
        <p><a>24.572</a> Πηλεΐδης δ' οἴκοιο λέων ὣς ἆλτο θύραζε</p>
        <p><a>24.573</a> οὐκ οἶος, ἅμα τῷ γε δύω θεράποντες ἕποντο</p>
        <p><a>24.574</a> ἥρως Αὐτομέδων ἠδ' Ἄλκιμος, οὕς ῥα μάλιστα</p>
        <p><a>24.575</a> τῖ' Ἀχιλεὺς ἑτάρων μετὰ Πάτροκλόν γε θανόντα,</p>
        <p><a>24.576</a> οἳ τόθ' ὑπὸ ζυγόφιν λύον ἵππους ἡμιόνους τε,</p>
        <p><a>24.577</a> ἐς δ' ἄγαγον κήρυκα καλήτορα τοῖο γέροντος,</p>
        <p><a>24.578</a> κὰδ δ' ἐπὶ δίφρου εἷσαν: ἐϋξέστου δ' ἀπ' ἀπήνης</p>
        <p><a>24.579</a> ᾕρεον Ἑκτορέης κεφαλῆς ἀπερείσι' ἄποινα.</p>
        <p><a>24.580</a> κὰδ δ' ἔλιπον δύο φάρε' ἐΰννητόν τε χιτῶνα,</p>
        <p><a>24.581</a> ὄφρα νέκυν πυκάσας δοίη οἶκον δὲ φέρεσθαι.</p>
        <p><a>24.582</a> δμῳὰς δ' ἐκκαλέσας λοῦσαι κέλετ' ἀμφί τ' ἀλεῖψαι</p>
        <p><a>24.583</a> νόσφιν ἀειράσας, ὡς μὴ Πρίαμος ἴδοι υἱόν,</p>
        <p><a>24.584</a> μὴ ὃ μὲν ἀχνυμένῃ κραδίῃ χόλον οὐκ ἐρύσαιτο</p>
        <p><a>24.585</a> παῖδα ἰδών, Ἀχιλῆϊ δ' ὀρινθείη φίλον ἦτορ,</p>
        <p><a>24.586</a> καί ἑ κατακτείνειε, Διὸς δ' ἀλίτηται ἐφετμάς.</p>
        <p><a>24.587</a> τὸν δ' ἐπεὶ οὖν δμῳαὶ λοῦσαν καὶ χρῖσαν ἐλαίῳ,</p>
        <p><a>24.588</a> ἀμφὶ δέ μιν φᾶρος καλὸν βάλον ἠδὲ χιτῶνα,</p>
        <p><a>24.589</a> αὐτὸς τόν γ' Ἀχιλεὺς λεχέων ἐπέθηκεν ἀείρας,</p>
        <p><a>24.590</a> σὺν δ' ἕταροι ἤειραν ἐϋξέστην ἐπ' ἀπήνην.</p>
        <p><a>24.591</a> ᾤμωξέν τ' ἄρ' ἔπειτα, φίλον δ' ὀνόμηνεν ἑταῖρον:</p>
        <p><a>24.592</a> μή μοι Πάτροκλε σκυδμαινέμεν, αἴ κε πύθηαι</p>
        <p><a>24.593</a> εἰν Ἄϊδός περ ἐὼν ὅτι Ἕκτορα δῖον ἔλυσα</p>
        <p><a>24.594</a> πατρὶ φίλῳ, ἐπεὶ οὔ μοι ἀεικέα δῶκεν ἄποινα.</p>
        <p><a>24.595</a> σοὶ δ' αὖ ἐγὼ καὶ τῶνδ' ἀποδάσσομαι ὅσσ' ἐπέοικεν.</p>
        <p><a>24.596</a> ἦ ῥα, καὶ ἐς κλισίην πάλιν ἤϊε δῖος Ἀχιλλεύς,</p>
        <p><a>24.597</a> ἕζετο δ' ἐν κλισμῷ πολυδαιδάλῳ ἔνθεν ἀνέστη</p>
        <p><a>24.598</a> τοίχου τοῦ ἑτέρου, ποτὶ δὲ Πρίαμον φάτο μῦθον:</p>
        <p><a>24.599</a> υἱὸς μὲν δή τοι λέλυται γέρον ὡς ἐκέλευες,</p>
        <p><a>24.600</a> κεῖται δ' ἐν λεχέεσσ': ἅμα δ' ἠοῖ φαινομένηφιν</p>
        <p><a>24.601</a> ὄψεαι αὐτὸς ἄγων: νῦν δὲ μνησώμεθα δόρπου.</p>
        <p><a>24.602</a> καὶ γάρ τ' ἠΰκομος Νιόβη ἐμνήσατο σίτου,</p>
        <p><a>24.603</a> τῇ περ δώδεκα παῖδες ἐνὶ μεγάροισιν ὄλοντο</p>
        <p><a>24.604</a> ἓξ μὲν θυγατέρες, ἓξ δ' υἱέες ἡβώοντες.</p>
        <p><a>24.605</a> τοὺς μὲν Ἀπόλλων πέφνεν ἀπ' ἀργυρέοιο βιοῖο</p>
        <p><a>24.606</a> χωόμενος Νιόβῃ, τὰς δ' Ἄρτεμις ἰοχέαιρα,</p>
        <p><a>24.607</a> οὕνεκ' ἄρα Λητοῖ ἰσάσκετο καλλιπαρῄῳ:</p>
        <p><a>24.608</a> φῆ δοιὼ τεκέειν, ἣ δ' αὐτὴ γείνατο πολλούς:</p>
        <p><a>24.609</a> τὼ δ' ἄρα καὶ δοιώ περ ἐόντ' ἀπὸ πάντας ὄλεσσαν.</p>
        <p><a>24.610</a> οἳ μὲν ἄρ' ἐννῆμαρ κέατ' ἐν φόνῳ, οὐδέ τις ἦεν</p>
        <p><a>24.611</a> κατθάψαι, λαοὺς δὲ λίθους ποίησε Κρονίων:</p>
        <p><a>24.612</a> τοὺς δ' ἄρα τῇ δεκάτῃ θάψαν θεοὶ Οὐρανίωνες.</p>
        <p><a>24.613</a> ἣ δ' ἄρα σίτου μνήσατ', ἐπεὶ κάμε δάκρυ χέουσα.</p>
        <p><a>24.614</a> νῦν δέ που ἐν πέτρῃσιν ἐν οὔρεσιν οἰοπόλοισιν</p>
        <p><a>24.615</a> ἐν Σιπύλῳ, ὅθι φασὶ θεάων ἔμμεναι εὐνὰς</p>
        <p><a>24.616</a> νυμφάων, αἵ τ' ἀμφ' Ἀχελώϊον ἐρρώσαντο,</p>
        <p><a>24.617</a> ἔνθα λίθος περ ἐοῦσα θεῶν ἐκ κήδεα πέσσει.</p>
        <p><a>24.618</a> ἀλλ' ἄγε δὴ καὶ νῶϊ μεδώμεθα δῖε γεραιὲ</p>
        <p><a>24.619</a> σίτου: ἔπειτά κεν αὖτε φίλον παῖδα κλαίοισθα</p>
        <p><a>24.620</a> Ἴλιον εἰσαγαγών: πολυδάκρυτος δέ τοι ἔσται.</p>
        <p><a>24.621</a> ἦ καὶ ἀναΐξας ὄϊν ἄργυφον ὠκὺς Ἀχιλλεὺς</p>
        <p><a>24.622</a> σφάξ': ἕταροι δ' ἔδερόν τε καὶ ἄμφεπον εὖ κατὰ κόσμον,</p>
        <p><a>24.623</a> μίστυλλόν τ' ἄρ' ἐπισταμένως πεῖράν τ' ὀβελοῖσιν,</p>
        <p><a>24.624</a> ὄπτησάν τε περιφραδέως, ἐρύσαντό τε πάντα.</p>
        <p><a>24.625</a> Αὐτομέδων δ' ἄρα σῖτον ἑλὼν ἐπένειμε τραπέζῃ</p>
        <p><a>24.626</a> καλοῖς ἐν κανέοισιν: ἀτὰρ κρέα νεῖμεν Ἀχιλλεύς.</p>
        <p><a>24.627</a> οἳ δ' ἐπ' ὀνείαθ' ἑτοῖμα προκείμενα χεῖρας ἴαλλον.</p>
        <p><a>24.628</a> αὐτὰρ ἐπεὶ πόσιος καὶ ἐδητύος ἐξ ἔρον ἕντο,</p>
        <p><a>24.629</a> ἤτοι Δαρδανίδης Πρίαμος θαύμαζ' Ἀχιλῆα</p>
        <p><a>24.630</a> ὅσσος ἔην οἷός τε: θεοῖσι γὰρ ἄντα ἐῴκει:</p>
        <p><a>24.631</a> αὐτὰρ ὃ Δαρδανίδην Πρίαμον θαύμαζεν Ἀχιλλεὺς</p>
        <p><a>24.632</a> εἰσορόων ὄψίν τ' ἀγαθὴν καὶ μῦθον ἀκούων.</p>
        <p><a>24.633</a> αὐτὰρ ἐπεὶ τάρπησαν ἐς ἀλλήλους ὁρόωντες,</p>
        <p><a>24.634</a> τὸν πρότερος προσέειπε γέρων Πρίαμος θεοειδής:</p>
        <p><a>24.635</a> λέξον νῦν με τάχιστα διοτρεφές, ὄφρα καὶ ἤδη</p>
        <p><a>24.636</a> ὕπνῳ ὕπο γλυκερῷ ταρπώμεθα κοιμηθέντες:</p>
        <p><a>24.637</a> οὐ γάρ πω μύσαν ὄσσε ὑπὸ βλεφάροισιν ἐμοῖσιν</p>
        <p><a>24.638</a> ἐξ οὗ σῇς ὑπὸ χερσὶν ἐμὸς πάϊς ὤλεσε θυμόν,</p>
        <p><a>24.639</a> ἀλλ' αἰεὶ στενάχω καὶ κήδεα μυρία πέσσω</p>
        <p><a>24.640</a> αὐλῆς ἐν χόρτοισι κυλινδόμενος κατὰ κόπρον.</p>
        <p><a>24.641</a> νῦν δὴ καὶ σίτου πασάμην καὶ αἴθοπα οἶνον</p>
        <p><a>24.642</a> λαυκανίης καθέηκα: πάρος γε μὲν οὔ τι πεπάσμην.</p>
        <p><a>24.643</a> ἦ ῥ', Ἀχιλεὺς δ' ἑτάροισιν ἰδὲ δμῳῇσι κέλευσε</p>
        <p><a>24.644</a> δέμνι' ὑπ' αἰθούσῃ θέμεναι καὶ ῥήγεα καλὰ</p>
        <p><a>24.645</a> πορφύρε' ἐμβαλέειν, στορέσαι τ' ἐφύπερθε τάπητας,</p>
        <p><a>24.646</a> χλαίνας τ' ἐνθέμεναι οὔλας καθύπερθεν ἕσασθαι.</p>
        <p><a>24.647</a> αἳ δ' ἴσαν ἐκ μεγάροιο δάος μετὰ χερσὶν ἔχουσαι,</p>
        <p><a>24.648</a> αἶψα δ' ἄρα στόρεσαν δοιὼ λέχε' ἐγκονέουσαι.</p>
        <p><a>24.649</a> τὸν δ' ἐπικερτομέων προσέφη πόδας ὠκὺς Ἀχιλλεύς:</p>
        <p><a>24.650</a> ἐκτὸς μὲν δὴ λέξο γέρον φίλε, μή τις Ἀχαιῶν</p>
        <p><a>24.651</a> ἐνθάδ' ἐπέλθῃσιν βουληφόρος, οἵ τέ μοι αἰεὶ</p>
        <p><a>24.652</a> βουλὰς βουλεύουσι παρήμενοι, ἣ θέμις ἐστί:</p>
        <p><a>24.653</a> τῶν εἴ τίς σε ἴδοιτο θοὴν διὰ νύκτα μέλαιναν,</p>
        <p><a>24.654</a> αὐτίκ' ἂν ἐξείποι Ἀγαμέμνονι ποιμένι λαῶν,</p>
        <p><a>24.655</a> καί κεν ἀνάβλησις λύσιος νεκροῖο γένηται.</p>
        <p><a>24.656</a> ἀλλ' ἄγε μοι τόδε εἰπὲ καὶ ἀτρεκέως κατάλεξον,</p>
        <p><a>24.657</a> ποσσῆμαρ μέμονας κτερεϊζέμεν Ἕκτορα δῖον,</p>
        <p><a>24.658</a> ὄφρα τέως αὐτός τε μένω καὶ λαὸν ἐρύκω.</p>
        <p><a>24.659</a> τὸν δ' ἠμείβετ' ἔπειτα γέρων Πρίαμος θεοειδής:</p>
        <p><a>24.660</a> εἰ μὲν δή μ' ἐθέλεις τελέσαι τάφον Ἕκτορι δίῳ,</p>
        <p><a>24.661</a> ὧδέ κέ μοι ῥέζων Ἀχιλεῦ κεχαρισμένα θείης.</p>
        <p><a>24.662</a> οἶσθα γὰρ ὡς κατὰ ἄστυ ἐέλμεθα, τηλόθι δ' ὕλη</p>
        <p><a>24.663</a> ἀξέμεν ἐξ ὄρεος, μάλα δὲ Τρῶες δεδίασιν.</p>
        <p><a>24.664</a> ἐννῆμαρ μέν κ' αὐτὸν ἐνὶ μεγάροις γοάοιμεν,</p>
        <p><a>24.665</a> τῇ δεκάτῃ δέ κε θάπτοιμεν δαινῦτό τε λαός,</p>
        <p><a>24.666</a> ἑνδεκάτῃ δέ κε τύμβον ἐπ' αὐτῷ ποιήσαιμεν,</p>
        <p><a>24.667</a> τῇ δὲ δυωδεκάτῃ πολεμίξομεν εἴ περ ἀνάγκη.</p>
        <p><a>24.668</a> τὸν δ' αὖτε προσέειπε ποδάρκης δῖος Ἀχιλλεύς:</p>
        <p><a>24.669</a> ἔσται τοι καὶ ταῦτα γέρον Πρίαμ' ὡς σὺ κελεύεις:</p>
        <p><a>24.670</a> σχήσω γὰρ πόλεμον τόσσον χρόνον ὅσσον ἄνωγας.</p>
        <p><a>24.671</a> ὣς ἄρα φωνήσας ἐπὶ καρπῷ χεῖρα γέροντος</p>
        <p><a>24.672</a> ἔλλαβε δεξιτερήν, μή πως δείσει' ἐνὶ θυμῷ.</p>
        <p><a>24.673</a> οἳ μὲν ἄρ' ἐν προδόμῳ δόμου αὐτόθι κοιμήσαντο</p>
        <p><a>24.674</a> κῆρυξ καὶ Πρίαμος πυκινὰ φρεσὶ μήδε' ἔχοντες,</p>
        <p><a>24.675</a> αὐτὰρ Ἀχιλλεὺς εὗδε μυχῷ κλισίης ἐϋπήκτου:</p>
        <p><a>24.676</a> τῷ δὲ Βρισηῒς παρελέξατο καλλιπάρῃος.</p>
        <p><a>24.677</a> ἄλλοι μέν ῥα θεοί τε καὶ ἀνέρες ἱπποκορυσταὶ</p>
        <p><a>24.678</a> εὗδον παννύχιοι μαλακῷ δεδμημένοι ὕπνῳ:</p>
        <p><a>24.679</a> ἀλλ' οὐχ Ἑρμείαν ἐριούνιον ὕπνος ἔμαρπτεν</p>
        <p><a>24.680</a> ὁρμαίνοντ' ἀνὰ θυμὸν ὅπως Πρίαμον βασιλῆα</p>
        <p><a>24.681</a> νηῶν ἐκπέμψειε λαθὼν ἱεροὺς πυλαωρούς.</p>
        <p><a>24.682</a> στῆ δ' ἄρ' ὑπὲρ κεφαλῆς καί μιν πρὸς μῦθον ἔειπεν:</p>
        <p><a>24.683</a> ὦ γέρον οὔ νύ τι σοί γε μέλει κακόν, οἷον ἔθ' εὕδεις</p>
        <p><a>24.684</a> ἀνδράσιν ἐν δηΐοισιν, ἐπεί σ' εἴασεν Ἀχιλλεύς.</p>
        <p><a>24.685</a> καὶ νῦν μὲν φίλον υἱὸν ἐλύσαο, πολλὰ δ' ἔδωκας:</p>
        <p><a>24.686</a> σεῖο δέ κε ζωοῦ καὶ τρὶς τόσα δοῖεν ἄποινα</p>
        <p><a>24.687</a> παῖδες τοὶ μετόπισθε λελειμμένοι, αἴ κ' Ἀγαμέμνων</p>
        <p><a>24.688</a> γνώῃ σ' Ἀτρεΐδης, γνώωσι δὲ πάντες Ἀχαιοί.</p>
        <p><a>24.689</a> ὣς ἔφατ', ἔδεισεν δ' ὃ γέρων, κήρυκα δ' ἀνίστη.</p>
        <p><a>24.690</a> τοῖσιν δ' Ἑρμείας ζεῦξ' ἵππους ἡμιόνους τε,</p>
        <p><a>24.691</a> ῥίμφα δ' ἄρ' αὐτὸς ἔλαυνε κατὰ στρατόν, οὐδέ τις ἔγνω.</p>
        <p><a>24.692</a> ἀλλ' ὅτε δὴ πόρον ἷξον ἐϋρρεῖος ποταμοῖο</p>
        <p><a>24.693</a> Ξάνθου δινήεντος, ὃν ἀθάνατος τέκετο Ζεύς,</p>
        <p><a>24.694</a> Ἑρμείας μὲν ἔπειτ' ἀπέβη πρὸς μακρὸν Ὄλυμπον,</p>
        <p><a>24.695</a> Ἠὼς δὲ κροκόπεπλος ἐκίδνατο πᾶσαν ἐπ' αἶαν,</p>
        <p><a>24.696</a> οἳ δ' εἰς ἄστυ ἔλων οἰμωγῇ τε στοναχῇ τε</p>
        <p><a>24.697</a> ἵππους, ἡμίονοι δὲ νέκυν φέρον. οὐδέ τις ἄλλος</p>
        <p><a>24.698</a> ἔγνω πρόσθ' ἀνδρῶν καλλιζώνων τε γυναικῶν,</p>
        <p><a>24.699</a> ἀλλ' ἄρα Κασσάνδρη ἰκέλη χρυσῇ Ἀφροδίτῃ</p>
        <p><a>24.700</a> Πέργαμον εἰσαναβᾶσα φίλον πατέρ' εἰσενόησεν</p>
        <p><a>24.701</a> ἑσταότ' ἐν δίφρῳ, κήρυκά τε ἀστυβοώτην:</p>
        <p><a>24.702</a> τὸν δ' ἄρ' ἐφ' ἡμιόνων ἴδε κείμενον ἐν λεχέεσσι:</p>
        <p><a>24.703</a> κώκυσέν τ' ἄρ' ἔπειτα γέγωνέ τε πᾶν κατὰ ἄστυ:</p>
        <p><a>24.704</a> ὄψεσθε Τρῶες καὶ Τρῳάδες Ἕκτορ' ἰόντες,</p>
        <p><a>24.705</a> εἴ ποτε καὶ ζώοντι μάχης ἐκνοστήσαντι</p>
        <p><a>24.706</a> χαίρετ', ἐπεὶ μέγα χάρμα πόλει τ' ἦν παντί τε δήμῳ.</p>
        <p><a>24.707</a> ὣς ἔφατ', οὐδέ τις αὐτόθ' ἐνὶ πτόλεϊ λίπετ' ἀνὴρ</p>
        <p><a>24.708</a> οὐδὲ γυνή: πάντας γὰρ ἀάσχετον ἵκετο πένθος:</p>
        <p><a>24.709</a> ἀγχοῦ δὲ ξύμβληντο πυλάων νεκρὸν ἄγοντι.</p>
        <p><a>24.710</a> πρῶται τόν γ' ἄλοχός τε φίλη καὶ πότνια μήτηρ</p>
        <p><a>24.711</a> τιλλέσθην ἐπ' ἄμαξαν ἐΰτροχον ἀΐξασαι</p>
        <p><a>24.712</a> ἁπτόμεναι κεφαλῆς: κλαίων δ' ἀμφίσταθ' ὅμιλος.</p>
        <p><a>24.713</a> καί νύ κε δὴ πρόπαν ἦμαρ ἐς ἠέλιον καταδύντα</p>
        <p><a>24.714</a> Ἕκτορα δάκρυ χέοντες ὀδύροντο πρὸ πυλάων,</p>
        <p><a>24.715</a> εἰ μὴ ἄρ' ἐκ δίφροιο γέρων λαοῖσι μετηύδα:</p>
        <p><a>24.716</a> εἴξατέ μοι οὐρεῦσι διελθέμεν: αὐτὰρ ἔπειτα</p>
        <p><a>24.717</a> ἄσεσθε κλαυθμοῖο, ἐπὴν ἀγάγωμι δόμον δέ.</p>
        <p><a>24.718</a> ὣς ἔφαθ', οἳ δὲ διέστησαν καὶ εἶξαν ἀπήνῃ.</p>
        <p><a>24.719</a> οἳ δ' ἐπεὶ εἰσάγαγον κλυτὰ δώματα, τὸν μὲν ἔπειτα</p>
        <p><a>24.720</a> τρητοῖς ἐν λεχέεσσι θέσαν, παρὰ δ' εἷσαν ἀοιδοὺς</p>
        <p><a>24.721</a> θρήνων ἐξάρχους, οἵ τε στονόεσσαν ἀοιδὴν</p>
        <p><a>24.722</a> οἳ μὲν ἄρ' ἐθρήνεον, ἐπὶ δὲ στενάχοντο γυναῖκες.</p>
        <p><a>24.723</a> τῇσιν δ' Ἀνδρομάχη λευκώλενος ἦρχε γόοιο</p>
        <p><a>24.724</a> Ἕκτορος ἀνδροφόνοιο κάρη μετὰ χερσὶν ἔχουσα:</p>
        <p><a>24.725</a> ἆνερ ἀπ' αἰῶνος νέος ὤλεο, κὰδ δέ με χήρην</p>
        <p><a>24.726</a> λείπεις ἐν μεγάροισι: πάϊς δ' ἔτι νήπιος αὔτως</p>
        <p><a>24.727</a> ὃν τέκομεν σύ τ' ἐγώ τε δυσάμμοροι, οὐδέ μιν οἴω</p>
        <p><a>24.728</a> ἥβην ἵξεσθαι: πρὶν γὰρ πόλις ἥδε κατ' ἄκρης</p>
        <p><a>24.729</a> πέρσεται: ἦ γὰρ ὄλωλας ἐπίσκοπος, ὅς τέ μιν αὐτὴν</p>
        <p><a>24.730</a> ῥύσκευ, ἔχες δ' ἀλόχους κεδνὰς καὶ νήπια τέκνα,</p>
        <p><a>24.731</a> αἳ δή τοι τάχα νηυσὶν ὀχήσονται γλαφυρῇσι,</p>
        <p><a>24.732</a> καὶ μὲν ἐγὼ μετὰ τῇσι: σὺ δ' αὖ τέκος ἢ ἐμοὶ αὐτῇ</p>
        <p><a>24.733</a> ἕψεαι, ἔνθά κεν ἔργα ἀεικέα ἐργάζοιο</p>
        <p><a>24.734</a> ἀθλεύων πρὸ ἄνακτος ἀμειλίχου, ἤ τις Ἀχαιῶν</p>
        <p><a>24.735</a> ῥίψει χειρὸς ἑλὼν ἀπὸ πύργου λυγρὸν ὄλεθρον</p>
        <p><a>24.736</a> χωόμενος, ᾧ δή που ἀδελφεὸν ἔκτανεν Ἕκτωρ</p>
        <p><a>24.737</a> ἢ πατέρ' ἠὲ καὶ υἱόν, ἐπεὶ μάλα πολλοὶ Ἀχαιῶν</p>
        <p><a>24.738</a> Ἕκτορος ἐν παλάμῃσιν ὀδὰξ ἕλον ἄσπετον οὖδας.</p>
        <p><a>24.739</a> οὐ γὰρ μείλιχος ἔσκε πατὴρ τεὸς ἐν δαῒ λυγρῇ:</p>
        <p><a>24.740</a> τὼ καί μιν λαοὶ μὲν ὀδύρονται κατὰ ἄστυ,</p>
        <p><a>24.741</a> ἀρητὸν δὲ τοκεῦσι γόον καὶ πένθος ἔθηκας</p>
        <p><a>24.742</a> Ἕκτορ: ἐμοὶ δὲ μάλιστα λελείψεται ἄλγεα λυγρά.</p>
        <p><a>24.743</a> οὐ γάρ μοι θνῄσκων λεχέων ἐκ χεῖρας ὄρεξας,</p>
        <p><a>24.744</a> οὐδέ τί μοι εἶπες πυκινὸν ἔπος, οὗ τέ κεν αἰεὶ</p>
        <p><a>24.745</a> μεμνῄμην νύκτάς τε καὶ ἤματα δάκρυ χέουσα.</p>
        <p><a>24.746</a> ὣς ἔφατο κλαίουσ', ἐπὶ δὲ στενάχοντο γυναῖκες.</p>
        <p><a>24.747</a> τῇσιν δ' αὖθ' Ἑκάβη ἁδινοῦ ἐξῆρχε γόοιο:</p>
        <p><a>24.748</a> Ἕκτορ ἐμῷ θυμῷ πάντων πολὺ φίλτατε παίδων,</p>
        <p><a>24.749</a> ἦ μέν μοι ζωός περ ἐὼν φίλος ἦσθα θεοῖσιν:</p>
        <p><a>24.750</a> οἳ δ' ἄρα σεῦ κήδοντο καὶ ἐν θανάτοιό περ αἴσῃ.</p>
        <p><a>24.751</a> ἄλλους μὲν γὰρ παῖδας ἐμοὺς πόδας ὠκὺς Ἀχιλλεὺς</p>
        <p><a>24.752</a> πέρνασχ' ὅν τιν' ἕλεσκε πέρην ἁλὸς ἀτρυγέτοιο,</p>
        <p><a>24.753</a> ἐς Σάμον ἔς τ' Ἴμβρον καὶ Λῆμνον ἀμιχθαλόεσσαν:</p>
        <p><a>24.754</a> σεῦ δ' ἐπεὶ ἐξέλετο ψυχὴν ταναήκεϊ χαλκῷ,</p>
        <p><a>24.755</a> πολλὰ ῥυστάζεσκεν ἑοῦ περὶ σῆμ' ἑτάροιο</p>
        <p><a>24.756</a> Πατρόκλου, τὸν ἔπεφνες: ἀνέστησεν δέ μιν οὐδ' ὧς.</p>
        <p><a>24.757</a> νῦν δέ μοι ἑρσήεις καὶ πρόσφατος ἐν μεγάροισι</p>
        <p><a>24.758</a> κεῖσαι, τῷ ἴκελος ὅν τ' ἀργυρότοξος Ἀπόλλων</p>
        <p><a>24.759</a> οἷς ἀγανοῖσι βέλεσσιν ἐποιχόμενος κατέπεφνεν.</p>
        <p><a>24.760</a> ὣς ἔφατο κλαίουσα, γόον δ' ἀλίαστον ὄρινε.</p>
        <p><a>24.761</a> τῇσι δ' ἔπειθ' Ἑλένη τριτάτη ἐξῆρχε γόοιο:</p>
        <p><a>24.762</a> Ἕκτορ ἐμῷ θυμῷ δαέρων πολὺ φίλτατε πάντων,</p>
        <p><a>24.763</a> ἦ μέν μοι πόσις ἐστὶν Ἀλέξανδρος θεοειδής,</p>
        <p><a>24.764</a> ὅς μ' ἄγαγε Τροίηνδ': ὡς πρὶν ὤφελλον ὀλέσθαι.</p>
        <p><a>24.765</a> ἤδη γὰρ νῦν μοι τόδε εἰκοστὸν ἔτος ἐστὶν</p>
        <p><a>24.766</a> ἐξ οὗ κεῖθεν ἔβην καὶ ἐμῆς ἀπελήλυθα πάτρης:</p>
        <p><a>24.767</a> ἀλλ' οὔ πω σεῦ ἄκουσα κακὸν ἔπος οὐδ' ἀσύφηλον:</p>
        <p><a>24.768</a> ἀλλ' εἴ τίς με καὶ ἄλλος ἐνὶ μεγάροισιν ἐνίπτοι</p>
        <p><a>24.769</a> δαέρων ἢ γαλόων ἢ εἰνατέρων εὐπέπλων,</p>
        <p><a>24.770</a> ἢ ἑκυρή, ἑκυρὸς δὲ πατὴρ ὣς ἤπιος αἰεί,</p>
        <p><a>24.771</a> ἀλλὰ σὺ τὸν ἐπέεσσι παραιφάμενος κατέρυκες</p>
        <p><a>24.772</a> σῇ τ' ἀγανοφροσύνῃ καὶ σοῖς ἀγανοῖς ἐπέεσσι.</p>
        <p><a>24.773</a> τὼ σέ θ' ἅμα κλαίω καὶ ἔμ' ἄμμορον ἀχνυμένη κῆρ:</p>
        <p><a>24.774</a> οὐ γάρ τίς μοι ἔτ' ἄλλος ἐνὶ Τροίῃ εὐρείῃ</p>
        <p><a>24.775</a> ἤπιος οὐδὲ φίλος, πάντες δέ με πεφρίκασιν.</p>
        <p><a>24.776</a> ὣς ἔφατο κλαίουσ', ἐπὶ δ' ἔστενε δῆμος ἀπείρων.</p>
        <p><a>24.777</a> λαοῖσιν δ' ὃ γέρων Πρίαμος μετὰ μῦθον ἔειπεν:</p>
        <p><a>24.778</a> ἄξετε νῦν Τρῶες ξύλα ἄστυ δέ, μὴ δέ τι θυμῷ</p>
        <p><a>24.779</a> δείσητ' Ἀργείων πυκινὸν λόχον: ἦ γὰρ Ἀχιλλεὺς</p>
        <p><a>24.780</a> πέμπων μ' ὧδ' ἐπέτελλε μελαινάων ἀπὸ νηῶν</p>
        <p><a>24.781</a> μὴ πρὶν πημανέειν πρὶν δωδεκάτη μόλῃ ἠώς.</p>
        <p><a>24.782</a> ὣς ἔφαθ', οἳ δ' ὑπ' ἀμάξῃσιν βόας ἡμιόνους τε</p>
        <p><a>24.783</a> ζεύγνυσαν, αἶψα δ' ἔπειτα πρὸ ἄστεος ἠγερέθοντο.</p>
        <p><a>24.784</a> ἐννῆμαρ μὲν τοί γε ἀγίνεον ἄσπετον ὕλην:</p>
        <p><a>24.785</a> ἀλλ' ὅτε δὴ δεκάτη ἐφάνη φαεσίμβροτος ἠώς,</p>
        <p><a>24.786</a> καὶ τότ' ἄρ' ἐξέφερον θρασὺν Ἕκτορα δάκρυ χέοντες,</p>
        <p><a>24.787</a> ἐν δὲ πυρῇ ὑπάτῃ νεκρὸν θέσαν, ἐν δ' ἔβαλον πῦρ.</p>
        <p><a>24.788</a> ἦμος δ' ἠριγένεια φάνη ῥοδοδάκτυλος Ἠώς,</p>
        <p><a>24.789</a> τῆμος ἄρ' ἀμφὶ πυρὴν κλυτοῦ Ἕκτορος ἔγρετο λαός.</p>
        <p><a>24.790</a> αὐτὰρ ἐπεί ῥ' ἤγερθεν ὁμηγερέες τ' ἐγένοντο</p>
        <p><a>24.791</a> πρῶτον μὲν κατὰ πυρκαϊὴν σβέσαν αἴθοπι οἴνῳ</p>
        <p><a>24.792</a> πᾶσαν, ὁπόσσον ἐπέσχε πυρὸς μένος: αὐτὰρ ἔπειτα</p>
        <p><a>24.793</a> ὀστέα λευκὰ λέγοντο κασίγνητοί θ' ἕταροί τε</p>
        <p><a>24.794</a> μυρόμενοι, θαλερὸν δὲ κατείβετο δάκρυ παρειῶν.</p>
        <p><a>24.795</a> καὶ τά γε χρυσείην ἐς λάρνακα θῆκαν ἑλόντες</p>
        <p><a>24.796</a> πορφυρέοις πέπλοισι καλύψαντες μαλακοῖσιν.</p>
        <p><a>24.797</a> αἶψα δ' ἄρ' ἐς κοίλην κάπετον θέσαν, αὐτὰρ ὕπερθε</p>
        <p><a>24.798</a> πυκνοῖσιν λάεσσι κατεστόρεσαν μεγάλοισι:</p>
        <p><a>24.799</a> ῥίμφα δὲ σῆμ' ἔχεαν, περὶ δὲ σκοποὶ ἥατο πάντῃ,</p>
        <p><a>24.800</a> μὴ πρὶν ἐφορμηθεῖεν ἐϋκνήμιδες Ἀχαιοί.</p>
        <p><a>24.801</a> χεύαντες δὲ τὸ σῆμα πάλιν κίον: αὐτὰρ ἔπειτα</p>
        <p><a>24.802</a> εὖ συναγειρόμενοι δαίνυντ' ἐρικυδέα δαῖτα</p>
        <p><a>24.803</a> δώμασιν ἐν Πριάμοιο διοτρεφέος βασιλῆος.</p>
        <p><a>24.804</a> ὣς οἵ γ' ἀμφίεπον τάφον Ἕκτορος ἱπποδάμοιο.</p>
    </div>

<br><br>
</div>
<script src="https://code.jquery.com/jquery-2.1.4.min.js"></script>
<script src="scripts/jquery.nicescroll.min.js"></script>
<script src="scripts/common.js"></script>
</body>
</html>
