<!doctype html>
<html lang="el">
<head>
	<meta http-equiv="Content-Type" content="text/html; charset=UTF-8">
    <title>Homer:Iliad, Greek text</title>
	<!--link href='https://fonts.googleapis.com/css?family=Noto+Sans&subset=latin,greek,greek-ext' rel='stylesheet' type='text/css'-->
	<link rel="stylesheet" href="css/common.css" type="text/css">
</head>
<body>
<div class="bookcontents greek" id="greektext">
<h2>ΙΛΙΑΣ</h2>
    <div class="bk">
        <h4>ΙΛΙΑΔΟΣ Α</h4>
        <P><A>1.1</A>  μῆνιν ἄειδε θεὰ Πηληϊάδεω Ἀχιλῆος  <br>
            οὐλομένην, ἣ μυρί' Ἀχαιοῖς ἄλγε' ἔθηκε,  <br>
            πολλὰς δ' ἰφθίμους ψυχὰς Ἄϊδι προΐαψεν  <br>
            ἡρώων, αὐτοὺς δὲ ἑλώρια τεῦχε κύνεσσιν  <br>
            οἰωνοῖσί τε δαῖτα, Διὸς δ' ἐτελείετο βουλή,  <br>
            ἐξ οὗ δὴ τὰ πρῶτα διαστήτην ἐρίσαντε  <br>
            Ἀτρεΐδης τε ἄναξ ἀνδρῶν καὶ δῖος Ἀχιλλεύς.  <br>
        </P>
        <P><A>1.8</A>  τίς τ' ἄρ σφωε θεῶν ἔριδι ξυνέηκε μάχεσθαι;  <br>
            Λητοῦς καὶ Διὸς υἱός: ὃ γὰρ βασιλῆϊ χολωθεὶς  <br>
            νοῦσον ἀνὰ στρατὸν ὄρσε κακήν, ὀλέκοντο δὲ λαοί,  <br>
            οὕνεκα τὸν Χρύσην ἠτίμασεν ἀρητῆρα  <br>
        </P>
        <P><A>1.12</A>  Ἀτρεΐδης: ὃ γὰρ ἦλθε θοὰς ἐπὶ νῆας Ἀχαιῶν  <br>
            λυσόμενός τε θύγατρα φέρων τ' ἀπερείσι' ἄποινα,  <br>
            στέμματ' ἔχων ἐν χερσὶν ἑκηβόλου Ἀπόλλωνος  <br>
            χρυσέῳ ἀνὰ σκήπτρῳ, καὶ λίσσετο πάντας Ἀχαιούς,  <br>
            Ἀτρεΐδα δὲ μάλιστα δύω, κοσμήτορε λαῶν:  <br>
        </P>
        <P><A>1.17</A>  Ἀτρεΐδαι τε καὶ ἄλλοι ἐϋκνήμιδες Ἀχαιοί,  <br>
            ὑμῖν μὲν θεοὶ δοῖεν Ὀλύμπια δώματ' ἔχοντες  <br>
            ἐκπέρσαι Πριάμοιο πόλιν, εὖ δ' οἴκαδ' ἱκέσθαι:  <br>
            παῖδα δ' ἐμοὶ λύσαιτε φίλην, τὰ δ' ἄποινα δέχεσθαι,  <br>
            ἁζόμενοι Διὸς υἱὸν ἑκηβόλον Ἀπόλλωνα.  <br>
        </P>
        <P><A>1.22</A>  ἔνθ' ἄλλοι μὲν πάντες ἐπευφήμησαν Ἀχαιοὶ  <br>
            αἰδεῖσθαί θ' ἱερῆα καὶ ἀγλαὰ δέχθαι ἄποινα:  <br>
            ἀλλ' οὐκ Ἀτρεΐδῃ Ἀγαμέμνονι ἥνδανε θυμῷ,  <br>
            ἀλλὰ κακῶς ἀφίει, κρατερὸν δ' ἐπὶ μῦθον ἔτελλε:  <br>
        </P>
        <P><A>1.26</A>  μή σε γέρον κοίλῃσιν ἐγὼ παρὰ νηυσὶ κιχείω  <br>
            ἢ νῦν δηθύνοντ' ἢ ὕστερον αὖτις ἰόντα,  <br>
            μή νύ τοι οὐ χραίσμῃ σκῆπτρον καὶ στέμμα θεοῖο:  <br>
        </P>
        <P><A>1.29</A>  τὴν δ' ἐγὼ οὐ λύσω: πρίν μιν καὶ γῆρας ἔπεισιν  <br>
            ἡμετέρῳ ἐνὶ οἴκῳ ἐν Ἄργεϊ τηλόθι πάτρης  <br>
            ἱστὸν ἐποιχομένην καὶ ἐμὸν λέχος ἀντιόωσαν:  <br>
            ἀλλ' ἴθι μή μ' ἐρέθιζε σαώτερος ὥς κε νέηαι.  <br>
        </P>
        <P><A>1.33</A>  ὣς ἔφατ', ἔδεισεν δ' ὃ γέρων καὶ ἐπείθετο μύθῳ:  <br>
            βῆ δ' ἀκέων παρὰ θῖνα πολυφλοίσβοιο θαλάσσης:  <br>
            πολλὰ δ' ἔπειτ' ἀπάνευθε κιὼν ἠρᾶθ' ὃ γεραιὸς  <br>
            Ἀπόλλωνι ἄνακτι, τὸν ἠΰκομος τέκε Λητώ:  <br>
        </P>
        <P><A>1.37</A>  κλῦθί μευ ἀργυρότοξ', ὃς Χρύσην ἀμφιβέβηκας  <br>
            Κίλλάν τε ζαθέην Τενέδοιό τε ἶφι ἀνάσσεις,  <br>
            Σμινθεῦ εἴ ποτέ τοι χαρίεντ' ἐπὶ νηὸν ἔρεψα,  <br>
            ἢ εἰ δή ποτέ τοι κατὰ πίονα μηρί' ἔκηα  <br>
            ταύρων ἠδ' αἰγῶν, τὸ δέ μοι κρήηνον ἐέλδωρ:  <br>
            τίσειαν Δαναοὶ ἐμὰ δάκρυα σοῖσι βέλεσσιν.  <br>
        </P>
        <P><A>1.43</A>  ὣς ἔφατ' εὐχόμενος, τοῦ δ' ἔκλυε Φοῖβος Ἀπόλλων,  <br>
            βῆ δὲ κατ' Οὐλύμποιο καρήνων χωόμενος κῆρ,  <br>
            τόξ' ὤμοισιν ἔχων ἀμφηρεφέα τε φαρέτρην:  <br>
            ἔκλαγξαν δ' ἄρ' ὀϊστοὶ ἐπ' ὤμων χωομένοιο,  <br>
            αὐτοῦ κινηθέντος: ὃ δ' ἤϊε νυκτὶ ἐοικώς.  <br>
        </P>
        <P><A>1.48</A>  ἕζετ' ἔπειτ' ἀπάνευθε νεῶν, μετὰ δ' ἰὸν ἕηκε:  <br>
            δεινὴ δὲ κλαγγὴ γένετ' ἀργυρέοιο βιοῖο:  <br>
            οὐρῆας μὲν πρῶτον ἐπῴχετο καὶ κύνας ἀργούς,  <br>
            αὐτὰρ ἔπειτ' αὐτοῖσι βέλος ἐχεπευκὲς ἐφιεὶς  <br>
            βάλλ': αἰεὶ δὲ πυραὶ νεκύων καίοντο θαμειαί.  <br>
        </P>
        <P><A>1.53</A>  ἐννῆμαρ μὲν ἀνὰ στρατὸν ᾤχετο κῆλα θεοῖο,  <br>
            τῇ δεκάτῃ δ' ἀγορὴν δὲ καλέσσατο λαὸν Ἀχιλλεύς:  <br>
            τῷ γὰρ ἐπὶ φρεσὶ θῆκε θεὰ λευκώλενος Ἥρη:  <br>
            κήδετο γὰρ Δαναῶν, ὅτι ῥα θνήσκοντας ὁρᾶτο.  <br>
        </P>
        <P><A>1.57</A>  οἳ δ' ἐπεὶ οὖν ἤγερθεν ὁμηγερέες τε γένοντο,  <br>
            τοῖσι δ' ἀνιστάμενος μετέφη πόδας ὠκὺς Ἀχιλλεύς:  <br>
            Ἀτρεΐδη νῦν ἄμμε παλιμπλαγχθέντας ὀΐω  <br>
            ἂψ ἀπονοστήσειν, εἴ κεν θάνατόν γε φύγοιμεν,  <br>
            εἰ δὴ ὁμοῦ πόλεμός τε δαμᾷ καὶ λοιμὸς Ἀχαιούς:  <br>
        </P>
        <P><A>1.62</A>  ἀλλ' ἄγε δή τινα μάντιν ἐρείομεν ἢ ἱερῆα  <br>
            ἢ καὶ ὀνειροπόλον, καὶ γάρ τ' ὄναρ ἐκ Διός ἐστιν,  <br>
            ὅς κ' εἴποι ὅ τι τόσσον ἐχώσατο Φοῖβος Ἀπόλλων,  <br>
            εἴτ' ἄρ' ὅ γ' εὐχωλῆς ἐπιμέμφεται ἠδ' ἑκατόμβης,  <br>
            αἴ κέν πως ἀρνῶν κνίσης αἰγῶν τε τελείων  <br>
            βούλεται ἀντιάσας ἡμῖν ἀπὸ λοιγὸν ἀμῦναι.  <br>
        </P>
        <P><A>1.68</A>  ἤτοι ὅ γ' ὣς εἰπὼν κατ' ἄρ' ἕζετο: τοῖσι δ' ἀνέστη  <br>
            Κάλχας Θεστορίδης οἰωνοπόλων ὄχ' ἄριστος,  <br>
            ὃς ᾔδη τά τ' ἐόντα τά τ' ἐσσόμενα πρό τ' ἐόντα,  <br>
            καὶ νήεσσ' ἡγήσατ' Ἀχαιῶν Ἴλιον εἴσω  <br>
            ἣν διὰ μαντοσύνην, τήν οἱ πόρε Φοῖβος Ἀπόλλων:  <br>
            ὅ σφιν ἐὺ φρονέων ἀγορήσατο καὶ μετέειπεν:  <br>
        </P>
        <P><A>1.74</A>  ὦ Ἀχιλεῦ κέλεαί με Διῒ φίλε μυθήσασθαι  <br>
            μῆνιν Ἀπόλλωνος ἑκατηβελέταο ἄνακτος:  <br>
            τοὶ γὰρ ἐγὼν ἐρέω: σὺ δὲ σύνθεο καί μοι ὄμοσσον  <br>
            ἦ μέν μοι πρόφρων ἔπεσιν καὶ χερσὶν ἀρήξειν:  <br>
        </P>
        <P><A>1.78</A>  ἦ γὰρ ὀΐομαι ἄνδρα χολωσέμεν, ὃς μέγα πάντων  <br>
            Ἀργείων κρατέει καί οἱ πείθονται Ἀχαιοί:  <br>
            κρείσσων γὰρ βασιλεὺς ὅτε χώσεται ἀνδρὶ χέρηϊ:  <br>
            εἴ περ γάρ τε χόλον γε καὶ αὐτῆμαρ καταπέψῃ,  <br>
            ἀλλά τε καὶ μετόπισθεν ἔχει κότον, ὄφρα τελέσσῃ,  <br>
            ἐν στήθεσσιν ἑοῖσι: σὺ δὲ φράσαι εἴ με σαώσεις.  <br>
        </P>
        <P><A>1.84</A>  τὸν δ' ἀπαμειβόμενος προσέφη πόδας ὠκὺς Ἀχιλλεύς:  <br>
            θαρσήσας μάλα εἰπὲ θεοπρόπιον ὅ τι οἶσθα:  <br>
            οὐ μὰ γὰρ Ἀπόλλωνα Διῒ φίλον, ᾧ τε σὺ Κάλχαν  <br>
            εὐχόμενος Δαναοῖσι θεοπροπίας ἀναφαίνεις,  <br>
            οὔ τις ἐμεῦ ζῶντος καὶ ἐπὶ χθονὶ δερκομένοιο  <br>
            σοὶ κοίλῃς παρὰ νηυσί βαρείας χεῖρας ἐποίσει  <br>
            συμπάντων Δαναῶν, οὐδ' ἢν Ἀγαμέμνονα εἴπῃς,  <br>
            ὃς νῦν πολλὸν ἄριστος Ἀχαιῶν εὔχεται εἶναι.  <br>
        </P>
        <P><A>1.92</A>  καὶ τότε δὴ θάρσησε καὶ ηὔδα μάντις ἀμύμων:  <br>
            οὔ τ' ἄρ ὅ γ' εὐχωλῆς ἐπιμέμφεται οὐδ' ἑκατόμβης,  <br>
            ἀλλ' ἕνεκ' ἀρητῆρος ὃν ἠτίμησ' Ἀγαμέμνων,  <br>
            οὐδ' ἀπέλυσε θύγατρα καὶ οὐκ ἀπεδέξατ' ἄποινα,  <br>
            τοὔνεκ' ἄρ' ἄλγε' ἔδωκεν ἑκηβόλος ἠδ' ἔτι δώσει:  <br>
        </P>
        <P><A>1.97</A>  οὐδ' ὅ γε πρὶν Δαναοῖσιν ἀεικέα λοιγὸν ἀπώσει  <br>
            πρίν γ' ἀπὸ πατρὶ φίλῳ δόμεναι ἑλικώπιδα κούρην  <br>
            ἀπριάτην ἀνάποινον, ἄγειν θ' ἱερὴν ἑκατόμβην  <br>
            ἐς Χρύσην: τότε κέν μιν ἱλασσάμενοι πεπίθοιμεν.  <br>
        </P>
        <P><A>1.101</A>  ἤτοι ὅ γ' ὣς εἰπὼν κατ' ἄρ' ἕζετο: τοῖσι δ' ἀνέστη  <br>
            ἥρως Ἀτρεΐδης εὐρὺ κρείων Ἀγαμέμνων  <br>
            ἀχνύμενος: μένεος δὲ μέγα φρένες ἀμφιμέλαιναι  <br>
            πίμπλαντ', ὄσσε δέ οἱ πυρὶ λαμπετόωντι ἐΐκτην:  <br>
        </P>
        <P><A>1.105</A>  Κάλχαντα πρώτιστα κάκ' ὀσσόμενος προσέειπε:  <br>
            μάντι κακῶν οὐ πώ ποτέ μοι τὸ κρήγυον εἶπας:  <br>
            αἰεί τοι τὰ κάκ' ἐστὶ φίλα φρεσὶ μαντεύεσθαι,  <br>
            ἐσθλὸν δ' οὔτέ τί πω εἶπας ἔπος οὔτ' ἐτέλεσσας:  <br>
        </P>
        <P><A>1.109</A>  καὶ νῦν ἐν Δαναοῖσι θεοπροπέων ἀγορεύεις  <br>
            ὡς δὴ τοῦδ' ἕνεκά σφιν ἑκηβόλος ἄλγεα τεύχει,  <br>
            οὕνεκ' ἐγὼ κούρης Χρυσηΐδος ἀγλά' ἄποινα  <br>
            οὐκ ἔθελον δέξασθαι, ἐπεὶ πολὺ βούλομαι αὐτὴν  <br>
            οἴκοι ἔχειν: καὶ γάρ ῥα Κλυταιμνήστρης προβέβουλα  <br>
            κουριδίης ἀλόχου, ἐπεὶ οὔ ἑθέν ἐστι χερείων,  <br>
            οὐ δέμας οὐδὲ φυήν, οὔτ' ἂρ φρένας οὔτέ τι ἔργα.  <br>
        </P>
        <P><A>1.116</A>  ἀλλὰ καὶ ὧς ἐθέλω δόμεναι πάλιν εἰ τό γ' ἄμεινον:  <br>
            βούλομ' ἐγὼ λαὸν σῶν ἔμμεναι ἢ ἀπολέσθαι:  <br>
            αὐτὰρ ἐμοὶ γέρας αὐτίχ' ἑτοιμάσατ' ὄφρα μὴ οἶος  <br>
            Ἀργείων ἀγέραστος ἔω, ἐπεὶ οὐδὲ ἔοικε:  <br>
            λεύσσετε γὰρ τό γε πάντες ὅ μοι γέρας ἔρχεται ἄλλῃ.  <br>
        </P>
        <P><A>1.121</A>  τὸν δ' ἠμείβετ' ἔπειτα ποδάρκης δῖος Ἀχιλλεύς:  <br>
            Ἀτρεΐδη κύδιστε φιλοκτεανώτατε πάντων,  <br>
            πῶς γάρ τοι δώσουσι γέρας μεγάθυμοι Ἀχαιοί;  <br>
            οὐδέ τί που ἴδμεν ξυνήϊα κείμενα πολλά:  <br>
        </P>
        <P><A>1.125</A>  ἀλλὰ τὰ μὲν πολίων ἐξεπράθομεν, τὰ δέδασται,  <br>
            λαοὺς δ' οὐκ ἐπέοικε παλίλλογα ταῦτ' ἐπαγείρειν.  <br>
        </P>
        <P><A>1.127</A>  ἀλλὰ σὺ μὲν νῦν τήνδε θεῷ πρόες: αὐτὰρ Ἀχαιοὶ  <br>
            τριπλῇ τετραπλῇ τ' ἀποτείσομεν, αἴ κέ ποθι Ζεὺς  <br>
            δῷσι πόλιν Τροίην εὐτείχεον ἐξαλαπάξαι.  <br>
        </P>
        <P><A>1.130</A>  τὸν δ' ἀπαμειβόμενος προσέφη κρείων Ἀγαμέμνων:  <br>
            μὴ δ' οὕτως ἀγαθός περ ἐὼν θεοείκελ' Ἀχιλλεῦ  <br>
            κλέπτε νόῳ, ἐπεὶ οὐ παρελεύσεαι οὐδέ με πείσεις.  <br>
            ἦ ἐθέλεις ὄφρ' αὐτὸς ἔχῃς γέρας, αὐτὰρ ἔμ' αὔτως  <br>
            ἧσθαι δευόμενον, κέλεαι δέ με τήνδ' ἀποδοῦναι;  <br>
        </P>
        <P><A>1.135</A>  ἀλλ' εἰ μὲν δώσουσι γέρας μεγάθυμοι Ἀχαιοὶ  <br>
            ἄρσαντες κατὰ θυμὸν ὅπως ἀντάξιον ἔσται:  <br>
            εἰ δέ κε μὴ δώωσιν ἐγὼ δέ κεν αὐτὸς ἕλωμαι  <br>
            ἢ τεὸν ἢ Αἴαντος ἰὼν γέρας, ἢ Ὀδυσῆος  <br>
            ἄξω ἑλών: ὃ δέ κεν κεχολώσεται ὅν κεν ἵκωμαι.  <br>
        </P>
        <P><A>1.140</A>  ἀλλ' ἤτοι μὲν ταῦτα μεταφρασόμεσθα καὶ αὖτις,  <br>
            νῦν δ' ἄγε νῆα μέλαιναν ἐρύσσομεν εἰς ἅλα δῖαν,  <br>
            ἐν δ' ἐρέτας ἐπιτηδὲς ἀγείρομεν, ἐς δ' ἑκατόμβην  <br>
            θείομεν, ἂν δ' αὐτὴν Χρυσηΐδα καλλιπάρῃον  <br>
            βήσομεν: εἷς δέ τις ἀρχὸς ἀνὴρ βουληφόρος ἔστω,  <br>
            ἢ Αἴας ἢ Ἰδομενεὺς ἢ δῖος Ὀδυσσεὺς  <br>
            ἠὲ σὺ Πηλεΐδη πάντων ἐκπαγλότατ' ἀνδρῶν,  <br>
            ὄφρ' ἥμιν ἑκάεργον ἱλάσσεαι ἱερὰ ῥέξας.  <br>
        </P>
        <P><A>1.148</A>  τὸν δ' ἄρ' ὑπόδρα ἰδὼν προσέφη πόδας ὠκὺς Ἀχιλλεύς:  <br>
            ὤ μοι ἀναιδείην ἐπιειμένε κερδαλεόφρον  <br>
            πῶς τίς τοι πρόφρων ἔπεσιν πείθηται Ἀχαιῶν  <br>
            ἢ ὁδὸν ἐλθέμεναι ἢ ἀνδράσιν ἶφι μάχεσθαι;  <br>
        </P>
        <P><A>1.152</A>  οὐ γὰρ ἐγὼ Τρώων ἕνεκ' ἤλυθον αἰχμητάων  <br>
            δεῦρο μαχησόμενος, ἐπεὶ οὔ τί μοι αἴτιοί εἰσιν:  <br>
            οὐ γὰρ πώποτ' ἐμὰς βοῦς ἤλασαν οὐδὲ μὲν ἵππους,  <br>
            οὐδέ ποτ' ἐν Φθίῃ ἐριβώλακι βωτιανείρῃ  <br>
            καρπὸν ἐδηλήσαντ', ἐπεὶ ἦ μάλα πολλὰ μεταξὺ  <br>
            οὔρεά τε σκιόεντα θάλασσά τε ἠχήεσσα:  <br>
        </P>
        <P><A>1.158</A>  ἀλλὰ σοὶ ὦ μέγ' ἀναιδὲς ἅμ' ἑσπόμεθ' ὄφρα σὺ χαίρῃς,  <br>
            τιμὴν ἀρνύμενοι Μενελάῳ σοί τε κυνῶπα  <br>
            πρὸς Τρώων: τῶν οὔ τι μετατρέπῃ οὐδ' ἀλεγίζεις:  <br>
            καὶ δή μοι γέρας αὐτὸς ἀφαιρήσεσθαι ἀπειλεῖς,  <br>
            ᾧ ἔπι πολλὰ μόγησα, δόσαν δέ μοι υἷες Ἀχαιῶν.  <br>
        </P>
        <P><A>1.163</A>  οὐ μὲν σοί ποτε ἶσον ἔχω γέρας ὁππότ' Ἀχαιοὶ  <br>
            Τρώων ἐκπέρσωσ' εὖ ναιόμενον πτολίεθρον:  <br>
            ἀλλὰ τὸ μὲν πλεῖον πολυάϊκος πολέμοιο  <br>
            χεῖρες ἐμαὶ διέπουσ': ἀτὰρ ἤν ποτε δασμὸς ἵκηται,  <br>
            σοὶ τὸ γέρας πολὺ μεῖζον, ἐγὼ δ' ὀλίγον τε φίλον τε  <br>
            ἔρχομ' ἔχων ἐπὶ νῆας, ἐπεί κε κάμω πολεμίζων.  <br>
        </P>
        <P><A>1.169</A>  νῦν δ' εἶμι Φθίην δ', ἐπεὶ ἦ πολὺ φέρτερόν ἐστιν  <br>
            οἴκαδ' ἴμεν σὺν νηυσὶ κορωνίσιν, οὐδέ σ' ὀΐω  <br>
            ἐνθάδ' ἄτιμος ἐὼν ἄφενος καὶ πλοῦτον ἀφύξειν.  <br>
        </P>
        <P><A>1.172</A>  τὸν δ' ἠμείβετ' ἔπειτα ἄναξ ἀνδρῶν Ἀγαμέμνων:  <br>
            φεῦγε μάλ' εἴ τοι θυμὸς ἐπέσσυται, οὐδέ σ' ἔγωγε  <br>
            λίσσομαι εἵνεκ' ἐμεῖο μένειν: πάρ' ἔμοιγε καὶ ἄλλοι  <br>
            οἵ κέ με τιμήσουσι, μάλιστα δὲ μητίετα Ζεύς.  <br>
        </P>
        <P><A>1.176</A>  ἔχθιστος δέ μοί ἐσσι διοτρεφέων βασιλήων:  <br>
            αἰεὶ γάρ τοι ἔρις τε φίλη πόλεμοί τε μάχαι τε:  <br>
            εἰ μάλα καρτερός ἐσσι, θεός που σοὶ τό γ' ἔδωκεν:  <br>
            οἴκαδ' ἰὼν σὺν νηυσί τε σῇς καὶ σοῖς ἑτάροισι  <br>
            Μυρμιδόνεσσιν ἄνασσε, σέθεν δ' ἐγὼ οὐκ ἀλεγίζω,  <br>
            οὐδ' ὄθομαι κοτέοντος: ἀπειλήσω δέ τοι ὧδε:  <br>
        </P>
        <P><A>1.182</A>  ὡς ἔμ' ἀφαιρεῖται Χρυσηΐδα Φοῖβος Ἀπόλλων,  <br>
            τὴν μὲν ἐγὼ σὺν νηΐ τ' ἐμῇ καὶ ἐμοῖς ἑτάροισι  <br>
            πέμψω, ἐγὼ δέ κ' ἄγω Βρισηΐδα καλλιπάρῃον  <br>
            αὐτὸς ἰὼν κλισίην δὲ τὸ σὸν γέρας ὄφρ' ἐῢ εἰδῇς  <br>
            ὅσσον φέρτερός εἰμι σέθεν, στυγέῃ δὲ καὶ ἄλλος  <br>
            ἶσον ἐμοὶ φάσθαι καὶ ὁμοιωθήμεναι ἄντην.  <br>
        </P>
        <P><A>1.188</A>  ὣς φάτο: Πηλεΐωνι δ' ἄχος γένετ', ἐν δέ οἱ ἦτορ  <br>
            στήθεσσιν λασίοισι διάνδιχα μερμήριξεν,  <br>
            ἢ ὅ γε φάσγανον ὀξὺ ἐρυσσάμενος παρὰ μηροῦ  <br>
            τοὺς μὲν ἀναστήσειεν, ὃ δ' Ἀτρεΐδην ἐναρίζοι,  <br>
            ἦε χόλον παύσειεν ἐρητύσειέ τε θυμόν.  <br>
        </P>
        <P><A>1.193</A>  ἧος ὃ ταῦθ' ὥρμαινε κατὰ φρένα καὶ κατὰ θυμόν,  <br>
            ἕλκετο δ' ἐκ κολεοῖο μέγα ξίφος, ἦλθε δ' Ἀθήνη  <br>
        </P>
        <P><A>1.195</A>  οὐρανόθεν: πρὸ γὰρ ἧκε θεὰ λευκώλενος Ἥρη  <br>
            ἄμφω ὁμῶς θυμῷ φιλέουσά τε κηδομένη τε:  <br>
            στῆ δ' ὄπιθεν, ξανθῆς δὲ κόμης ἕλε Πηλεΐωνα  <br>
            οἴῳ φαινομένη: τῶν δ' ἄλλων οὔ τις ὁρᾶτο:  <br>
        </P>
        <P><A>1.199</A>  θάμβησεν δ' Ἀχιλεύς, μετὰ δ' ἐτράπετ', αὐτίκα δ' ἔγνω  <br>
            Παλλάδ' Ἀθηναίην: δεινὼ δέ οἱ ὄσσε φάανθεν:  <br>
            καί μιν φωνήσας ἔπεα πτερόεντα προσηύδα:  <br>
            τίπτ' αὖτ' αἰγιόχοιο Διὸς τέκος εἰλήλουθας;  <br>
            ἦ ἵνα ὕβριν ἴδῃ Ἀγαμέμνονος Ἀτρεΐδαο;  <br>
        </P>
        <P><A>1.204</A>  ἀλλ' ἔκ τοι ἐρέω, τὸ δὲ καὶ τελέεσθαι ὀΐω:  <br>
            ᾗς ὑπεροπλίῃσι τάχ' ἄν ποτε θυμὸν ὀλέσσῃ.  <br>
        </P>
        <P><A>1.206</A>  τὸν δ' αὖτε προσέειπε θεὰ γλαυκῶπις Ἀθήνη:  <br>
            ἦλθον ἐγὼ παύσουσα τὸ σὸν μένος, αἴ κε πίθηαι,  <br>
            οὐρανόθεν: πρὸ δέ μ' ἧκε θεὰ λευκώλενος Ἥρη  <br>
            ἄμφω ὁμῶς θυμῷ φιλέουσά τε κηδομένη τε:  <br>
        </P>
        <P><A>1.210</A>  ἀλλ' ἄγε λῆγ' ἔριδος, μηδὲ ξίφος ἕλκεο χειρί:  <br>
            ἀλλ' ἤτοι ἔπεσιν μὲν ὀνείδισον ὡς ἔσεταί περ:  <br>
        </P>
        <P><A>1.212</A>  ὧδε γὰρ ἐξερέω, τὸ δὲ καὶ τετελεσμένον ἔσται:  <br>
            καί ποτέ τοι τρὶς τόσσα παρέσσεται ἀγλαὰ δῶρα  <br>
            ὕβριος εἵνεκα τῆσδε: σὺ δ' ἴσχεο, πείθεο δ' ἡμῖν.  <br>
        </P>
        <P><A>1.215</A>  τὴν δ' ἀπαμειβόμενος προσέφη πόδας ὠκὺς Ἀχιλλεύς:  <br>
            χρὴ μὲν σφωΐτερόν γε θεὰ ἔπος εἰρύσσασθαι  <br>
            καὶ μάλα περ θυμῷ κεχολωμένον: ὧς γὰρ ἄμεινον:  <br>
            ὅς κε θεοῖς ἐπιπείθηται μάλα τ' ἔκλυον αὐτοῦ.  <br>
            ἦ καὶ ἐπ' ἀργυρέῃ κώπῃ σχέθε χεῖρα βαρεῖαν,  <br>
            ἂψ δ' ἐς κουλεὸν ὦσε μέγα ξίφος, οὐδ' ἀπίθησε  <br>
        </P>
        <P><A>1.221</A>  μύθῳ Ἀθηναίης: ἣ δ' Οὔλυμπον δὲ βεβήκει  <br>
            δώματ' ἐς αἰγιόχοιο Διὸς μετὰ δαίμονας ἄλλους.  <br>
        </P>
        <P><A>1.223</A>  Πηλεΐδης δ' ἐξαῦτις ἀταρτηροῖς ἐπέεσσιν  <br>
            Ἀτρεΐδην προσέειπε, καὶ οὔ πω λῆγε χόλοιο:  <br>
            οἰνοβαρές, κυνὸς ὄμματ' ἔχων, κραδίην δ' ἐλάφοιο,  <br>
            οὔτέ ποτ' ἐς πόλεμον ἅμα λαῷ θωρηχθῆναι  <br>
            οὔτε λόχον δ' ἰέναι σὺν ἀριστήεσσιν Ἀχαιῶν  <br>
            τέτληκας θυμῷ: τὸ δέ τοι κὴρ εἴδεται εἶναι.  <br>
            ἦ πολὺ λώϊόν ἐστι κατὰ στρατὸν εὐρὺν Ἀχαιῶν  <br>
            δῶρ' ἀποαιρεῖσθαι ὅς τις σέθεν ἀντίον εἴπῃ:  <br>
            δημοβόρος βασιλεὺς ἐπεὶ οὐτιδανοῖσιν ἀνάσσεις:  <br>
            ἦ γὰρ ἂν Ἀτρεΐδη νῦν ὕστατα λωβήσαιο.  <br>
        </P>
        <P><A>1.233</A>  ἀλλ' ἔκ τοι ἐρέω καὶ ἐπὶ μέγαν ὅρκον ὀμοῦμαι:  <br>
            ναὶ μὰ τόδε σκῆπτρον, τὸ μὲν οὔ ποτε φύλλα καὶ ὄζους  <br>
            φύσει, ἐπεὶ δὴ πρῶτα τομὴν ἐν ὄρεσσι λέλοιπεν,  <br>
            οὐδ' ἀναθηλήσει: περὶ γάρ ῥά ἑ χαλκὸς ἔλεψε  <br>
            φύλλά τε καὶ φλοιόν: νῦν αὖτέ μιν υἷες Ἀχαιῶν  <br>
            ἐν παλάμῃς φορέουσι δικασπόλοι, οἵ τε θέμιστας  <br>
            πρὸς Διὸς εἰρύαται: ὃ δέ τοι μέγας ἔσσεται ὅρκος:  <br>
        </P>
        <P><A>1.240</A>  ἦ ποτ' Ἀχιλλῆος ποθὴ ἵξεται υἷας Ἀχαιῶν  <br>
            σύμπαντας: τότε δ' οὔ τι δυνήσεαι ἀχνύμενός περ  <br>
            χραισμεῖν, εὖτ' ἂν πολλοὶ ὑφ' Ἕκτορος ἀνδροφόνοιο  <br>
            θνήσκοντες πίπτωσι: σὺ δ' ἔνδοθι θυμὸν ἀμύξεις  <br>
            χωόμενος ὅ τ' ἄριστον Ἀχαιῶν οὐδὲν ἔτισας.  <br>
            ὣς φάτο Πηλεΐδης, ποτὶ δὲ σκῆπτρον βάλε γαίῃ  <br>
            χρυσείοις ἥλοισι πεπαρμένον, ἕζετο δ' αὐτός:  <br>
        </P>
        <P><A>1.247</A>  Ἀτρεΐδης δ' ἑτέρωθεν ἐμήνιε: τοῖσι δὲ Νέστωρ  <br>
            ἡδυεπὴς ἀνόρουσε λιγὺς Πυλίων ἀγορητής,  <br>
            τοῦ καὶ ἀπὸ γλώσσης μέλιτος γλυκίων ῥέεν αὐδή:  <br>
            τῷ δ' ἤδη δύο μὲν γενεαὶ μερόπων ἀνθρώπων  <br>
            ἐφθίαθ', οἵ οἱ πρόσθεν ἅμα τράφεν ἠδ' ἐγένοντο  <br>
            ἐν Πύλῳ ἠγαθέῃ, μετὰ δὲ τριτάτοισιν ἄνασσεν:  <br>
            ὅ σφιν ἐὺ φρονέων ἀγορήσατο καὶ μετέειπεν:  <br>
        </P>
        <P><A>1.254</A>  ὦ πόποι ἦ μέγα πένθος Ἀχαιΐδα γαῖαν ἱκάνει:  <br>
            ἦ κεν γηθήσαι Πρίαμος Πριάμοιό τε παῖδες  <br>
            ἄλλοι τε Τρῶες μέγα κεν κεχαροίατο θυμῷ  <br>
            εἰ σφῶϊν τάδε πάντα πυθοίατο μαρναμένοιϊν,  <br>
            οἳ περὶ μὲν βουλὴν Δαναῶν, περὶ δ' ἐστὲ μάχεσθαι.  <br>
        </P>
        <P><A>1.259</A>  ἀλλὰ πίθεσθ': ἄμφω δὲ νεωτέρω ἐστὸν ἐμεῖο:  <br>
            ἤδη γάρ ποτ' ἐγὼ καὶ ἀρείοσιν ἠέ περ ὑμῖν  <br>
            ἀνδράσιν ὡμίλησα, καὶ οὔ ποτέ μ' οἵ γ' ἀθέριζον.  <br>
        </P>
        <P><A>1.262</A>  οὐ γάρ πω τοίους ἴδον ἀνέρας οὐδὲ ἴδωμαι,  <br>
            οἷον Πειρίθοόν τε Δρύαντά τε ποιμένα λαῶν  <br>
            Καινέα τ' Ἐξάδιόν τε καὶ ἀντίθεον Πολύφημον  <br>
            Θησέα τ' Αἰγεΐδην, ἐπιείκελον ἀθανάτοισιν:  <br>
            κάρτιστοι δὴ κεῖνοι ἐπιχθονίων τράφεν ἀνδρῶν:  <br>
            κάρτιστοι μὲν ἔσαν καὶ καρτίστοις ἐμάχοντο  <br>
            φηρσὶν ὀρεσκῴοισι καὶ ἐκπάγλως ἀπόλεσσαν.  <br>
        </P>
        <P><A>1.269</A>  καὶ μὲν τοῖσιν ἐγὼ μεθομίλεον ἐκ Πύλου ἐλθὼν  <br>
            τηλόθεν ἐξ ἀπίης γαίης: καλέσαντο γὰρ αὐτοί:  <br>
            καὶ μαχόμην κατ' ἔμ' αὐτὸν ἐγώ: κείνοισι δ' ἂν οὔ τις  <br>
            τῶν οἳ νῦν βροτοί εἰσιν ἐπιχθόνιοι μαχέοιτο:  <br>
            καὶ μέν μευ βουλέων ξύνιεν πείθοντό τε μύθῳ:  <br>
            ἀλλὰ πίθεσθε καὶ ὔμμες, ἐπεὶ πείθεσθαι ἄμεινον:  <br>
        </P>
        <P><A>1.275</A>  μήτε σὺ τόνδ' ἀγαθός περ ἐὼν ἀποαίρεο κούρην,  <br>
            ἀλλ' ἔα ὥς οἱ πρῶτα δόσαν γέρας υἷες Ἀχαιῶν:  <br>
            μήτε σὺ Πηλείδη ἔθελ' ἐριζέμεναι βασιλῆϊ  <br>
            ἀντιβίην, ἐπεὶ οὔ ποθ' ὁμοίης ἔμμορε τιμῆς  <br>
            σκηπτοῦχος βασιλεύς, ᾧ τε Ζεὺς κῦδος ἔδωκεν.  <br>
        </P>
        <P><A>1.280</A>  εἰ δὲ σὺ καρτερός ἐσσι θεὰ δέ σε γείνατο μήτηρ,  <br>
            ἀλλ' ὅ γε φέρτερός ἐστιν ἐπεὶ πλεόνεσσιν ἀνάσσει.  <br>
            Ἀτρεΐδη σὺ δὲ παῦε τεὸν μένος: αὐτὰρ ἔγωγε  <br>
            λίσσομ' Ἀχιλλῆϊ μεθέμεν χόλον, ὃς μέγα πᾶσιν  <br>
            ἕρκος Ἀχαιοῖσιν πέλεται πολέμοιο κακοῖο.  <br>
        </P>
        <P><A>1.285</A>  τὸν δ' ἀπαμειβόμενος προσέφη κρείων Ἀγαμέμνων:  <br>
            ναὶ δὴ ταῦτά γε πάντα γέρον κατὰ μοῖραν ἔειπες:  <br>
            ἀλλ' ὅδ' ἀνὴρ ἐθέλει περὶ πάντων ἔμμεναι ἄλλων,  <br>
            πάντων μὲν κρατέειν ἐθέλει, πάντεσσι δ' ἀνάσσειν,  <br>
            πᾶσι δὲ σημαίνειν, ἅ τιν' οὐ πείσεσθαι ὀΐω:  <br>
            εἰ δέ μιν αἰχμητὴν ἔθεσαν θεοὶ αἰὲν ἐόντες  <br>
            τοὔνεκά οἱ προθέουσιν ὀνείδεα μυθήσασθαι;  <br>
        </P>
        <P><A>1.292</A>  τὸν δ' ἄρ' ὑποβλήδην ἠμείβετο δῖος Ἀχιλλεύς:  <br>
            ἦ γάρ κεν δειλός τε καὶ οὐτιδανὸς καλεοίμην  <br>
            εἰ δὴ σοὶ πᾶν ἔργον ὑπείξομαι ὅττί κεν εἴπῃς:  <br>
            ἄλλοισιν δὴ ταῦτ' ἐπιτέλλεο, μὴ γὰρ ἔμοιγε  <br>
            σήμαιν': οὐ γὰρ ἔγωγ' ἔτι σοὶ πείσεσθαι ὀΐω.  <br>
        </P>
        <P><A>1.297</A>  ἄλλο δέ τοι ἐρέω, σὺ δ' ἐνὶ φρεσὶ βάλλεο σῇσι:  <br>
            χερσὶ μὲν οὔ τοι ἔγωγε μαχήσομαι εἵνεκα κούρης  <br>
            οὔτε σοὶ οὔτέ τῳ ἄλλῳ, ἐπεί μ' ἀφέλεσθέ γε δόντες:  <br>
            τῶν δ' ἄλλων ἅ μοί ἐστι θοῇ παρὰ νηῒ μελαίνῃ  <br>
            τῶν οὐκ ἄν τι φέροις ἀνελὼν ἀέκοντος ἐμεῖο:  <br>
            εἰ δ' ἄγε μὴν πείρησαι ἵνα γνώωσι καὶ οἵδε:  <br>
            αἶψά τοι αἷμα κελαινὸν ἐρωήσει περὶ δουρί.  <br>
        </P>
        <P><A>1.304</A>  ὣς τώ γ' ἀντιβίοισι μαχεσσαμένω ἐπέεσσιν  <br>
            ἀνστήτην, λῦσαν δ' ἀγορὴν παρὰ νηυσὶν Ἀχαιῶν:  <br>
        </P>
        <P><A>1.306</A>  Πηλεΐδης μὲν ἐπὶ κλισίας καὶ νῆας ἐΐσας  <br>
            ἤϊε σύν τε Μενοιτιάδῃ καὶ οἷς ἑτάροισιν:  <br>
        </P>
        <P><A>1.308</A>  Ἀτρεΐδης δ' ἄρα νῆα θοὴν ἅλα δὲ προέρυσσεν,  <br>
            ἐν δ' ἐρέτας ἔκρινεν ἐείκοσιν, ἐς δ' ἑκατόμβην  <br>
            βῆσε θεῷ, ἀνὰ δὲ Χρυσηΐδα καλλιπάρῃον  <br>
            εἷσεν ἄγων: ἐν δ' ἀρχὸς ἔβη πολύμητις Ὀδυσσεύς.  <br>
            οἳ μὲν ἔπειτ' ἀναβάντες ἐπέπλεον ὑγρὰ κέλευθα,  <br>
        </P>
        <P><A>1.313</A>  λαοὺς δ' Ἀτρεΐδης ἀπολυμαίνεσθαι ἄνωγεν:  <br>
            οἳ δ' ἀπελυμαίνοντο καὶ εἰς ἅλα λύματα βάλλον,  <br>
            ἕρδον δ' Ἀπόλλωνι τεληέσσας ἑκατόμβας  <br>
            ταύρων ἠδ' αἰγῶν παρὰ θῖν' ἁλὸς ἀτρυγέτοιο:  <br>
            κνίση δ' οὐρανὸν ἷκεν ἑλισσομένη περὶ καπνῷ.  <br>
        </P>
        <P><A>1.318</A>  ὣς οἳ μὲν τὰ πένοντο κατὰ στρατόν: οὐδ' Ἀγαμέμνων  <br>
            λῆγ' ἔριδος τὴν πρῶτον ἐπηπείλησ' Ἀχιλῆϊ,  <br>
            ἀλλ' ὅ γε Ταλθύβιόν τε καὶ Εὐρυβάτην προσέειπε,  <br>
            τώ οἱ ἔσαν κήρυκε καὶ ὀτρηρὼ θεράποντε:  <br>
            ἔρχεσθον κλισίην Πηληϊάδεω Ἀχιλῆος:  <br>
            χειρὸς ἑλόντ' ἀγέμεν Βρισηΐδα καλλιπάρῃον:  <br>
            εἰ δέ κε μὴ δώῃσιν ἐγὼ δέ κεν αὐτὸς ἕλωμαι  <br>
            ἐλθὼν σὺν πλεόνεσσι: τό οἱ καὶ ῥίγιον ἔσται.  <br>
            ὣς εἰπὼν προΐει, κρατερὸν δ' ἐπὶ μῦθον ἔτελλε:  <br>
        </P>
        <P><A>1.327</A>  τὼ δ' ἀέκοντε βάτην παρὰ θῖν' ἁλὸς ἀτρυγέτοιο,  <br>
            Μυρμιδόνων δ' ἐπί τε κλισίας καὶ νῆας ἱκέσθην,  <br>
            τὸν δ' εὗρον παρά τε κλισίῃ καὶ νηῒ μελαίνῃ  <br>
            ἥμενον: οὐδ' ἄρα τώ γε ἰδὼν γήθησεν Ἀχιλλεύς.  <br>
            τὼ μὲν ταρβήσαντε καὶ αἰδομένω βασιλῆα  <br>
            στήτην, οὐδέ τί μιν προσεφώνεον οὐδ' ἐρέοντο:  <br>
        </P>
        <P><A>1.333</A>  αὐτὰρ ὃ ἔγνω ᾗσιν ἐνὶ φρεσὶ φώνησέν τε:  <br>
            χαίρετε κήρυκες Διὸς ἄγγελοι ἠδὲ καὶ ἀνδρῶν,  <br>
            ἆσσον ἴτ': οὔ τί μοι ὔμμες ἐπαίτιοι ἀλλ' Ἀγαμέμνων,  <br>
            ὃ σφῶϊ προΐει Βρισηΐδος εἵνεκα κούρης.  <br>
        </P>
        <P><A>1.337</A>  ἀλλ' ἄγε διογενὲς Πατρόκλεες ἔξαγε κούρην  <br>
            καί σφωϊν δὸς ἄγειν: τὼ δ' αὐτὼ μάρτυροι ἔστων  <br>
            πρός τε θεῶν μακάρων πρός τε θνητῶν ἀνθρώπων  <br>
            καὶ πρὸς τοῦ βασιλῆος ἀπηνέος εἴ ποτε δ' αὖτε  <br>
            χρειὼ ἐμεῖο γένηται ἀεικέα λοιγὸν ἀμῦναι  <br>
            τοῖς ἄλλοις: ἦ γὰρ ὅ γ' ὀλοιῇσι φρεσὶ θύει,  <br>
            οὐδέ τι οἶδε νοῆσαι ἅμα πρόσσω καὶ ὀπίσσω,  <br>
            ὅππως οἱ παρὰ νηυσὶ σόοι μαχέοιντο Ἀχαιοί.  <br>
        </P>
        <P><A>1.345</A>  ὣς φάτο, Πάτροκλος δὲ φίλῳ ἐπεπείθεθ' ἑταίρῳ,  <br>
            ἐκ δ' ἄγαγε κλισίης Βρισηΐδα καλλιπάρῃον,  <br>
            δῶκε δ' ἄγειν: τὼ δ' αὖτις ἴτην παρὰ νῆας Ἀχαιῶν:  <br>
            ἣ δ' ἀέκουσ' ἅμα τοῖσι γυνὴ κίεν: αὐτὰρ Ἀχιλλεὺς  <br>
        </P>
        <P><A>1.349</A>  δακρύσας ἑτάρων ἄφαρ ἕζετο νόσφι λιασθείς,  <br>
            θῖν' ἔφ' ἁλὸς πολιῆς, ὁρόων ἐπ' ἀπείρονα πόντον:  <br>
        </P>
        <P><A>1.351</A>  πολλὰ δὲ μητρὶ φίλῃ ἠρήσατο χεῖρας ὀρεγνύς:  <br>
            μῆτερ ἐπεί μ' ἔτεκές γε μινυνθάδιόν περ ἐόντα,  <br>
            τιμήν πέρ μοι ὄφελλεν Ὀλύμπιος ἐγγυαλίξαι  <br>
            Ζεὺς ὑψιβρεμέτης: νῦν δ' οὐδέ με τυτθὸν ἔτισεν:  <br>
            ἦ γάρ μ' Ἀτρεΐδης εὐρὺ κρείων Ἀγαμέμνων  <br>
            ἠτίμησεν: ἑλὼν γὰρ ἔχει γέρας αὐτὸς ἀπούρας.  <br>
        </P>
        <P><A>1.357</A>  ὣς φάτο δάκρυ χέων, τοῦ δ' ἔκλυε πότνια μήτηρ  <br>
            ἡμένη ἐν βένθεσσιν ἁλὸς παρὰ πατρὶ γέροντι:  <br>
            καρπαλίμως δ' ἀνέδυ πολιῆς ἁλὸς ἠΰτ' ὀμίχλη,  <br>
            καί ῥα πάροιθ' αὐτοῖο καθέζετο δάκρυ χέοντος,  <br>
            χειρί τέ μιν κατέρεξεν ἔπος τ' ἔφατ' ἔκ τ' ὀνόμαζε:  <br>
            τέκνον τί κλαίεις; τί δέ σε φρένας ἵκετο πένθος;  <br>
            ἐξαύδα, μὴ κεῦθε νόῳ, ἵνα εἴδομεν ἄμφω.  <br>
        </P>
        <P><A>1.364</A>  τὴν δὲ βαρὺ στενάχων προσέφη πόδας ὠκὺς Ἀχιλλεύς:  <br>
            οἶσθα: τί ἤ τοι ταῦτα ἰδυίῃ πάντ' ἀγορεύω;  <br>
            ᾠχόμεθ' ἐς Θήβην ἱερὴν πόλιν Ἠετίωνος,  <br>
            τὴν δὲ διεπράθομέν τε καὶ ἤγομεν ἐνθάδε πάντα:  <br>
            καὶ τὰ μὲν εὖ δάσσαντο μετὰ σφίσιν υἷες Ἀχαιῶν,  <br>
            ἐκ δ' ἕλον Ἀτρεΐδῃ Χρυσηΐδα καλλιπάρῃον.  <br>
        </P>
        <P><A>1.370</A>  Χρύσης δ' αὖθ' ἱερεὺς ἑκατηβόλου Ἀπόλλωνος  <br>
            ἦλθε θοὰς ἐπὶ νῆας Ἀχαιῶν χαλκοχιτώνων  <br>
            λυσόμενός τε θύγατρα φέρων τ' ἀπερείσι' ἄποινα,  <br>
            στέμματ' ἔχων ἐν χερσὶν ἑκηβόλου Ἀπόλλωνος  <br>
            χρυσέῳ ἀνὰ σκήπτρῳ, καὶ λίσσετο πάντας Ἀχαιούς,  <br>
        </P>
        <P><A>1.375</A>  Ἀτρεΐδα δὲ μάλιστα δύω κοσμήτορε λαῶν.  <br>
            ἔνθ' ἄλλοι μὲν πάντες ἐπευφήμησαν Ἀχαιοὶ  <br>
            αἰδεῖσθαί θ' ἱερῆα καὶ ἀγλαὰ δέχθαι ἄποινα:  <br>
            ἀλλ' οὐκ Ἀτρεΐδῃ Ἀγαμέμνονι ἥνδανε θυμῷ,  <br>
            ἀλλὰ κακῶς ἀφίει, κρατερὸν δ' ἐπὶ μῦθον ἔτελλε:  <br>
        </P>
        <P><A>1.380</A>  χωόμενος δ' ὁ γέρων πάλιν ᾤχετο: τοῖο δ' Ἀπόλλων  <br>
            εὐξαμένου ἤκουσεν, ἐπεὶ μάλα οἱ φίλος ἦεν,  <br>
            ἧκε δ' ἐπ' Ἀργείοισι κακὸν βέλος: οἳ δέ νυ λαοὶ  <br>
            θνῇσκον ἐπασσύτεροι, τὰ δ' ἐπῴχετο κῆλα θεοῖο  <br>
            πάντῃ ἀνὰ στρατὸν εὐρὺν Ἀχαιῶν: ἄμμι δὲ μάντις  <br>
            εὖ εἰδὼς ἀγόρευε θεοπροπίας ἑκάτοιο.  <br>
        </P>
        <P><A>1.386</A>  αὐτίκ' ἐγὼ πρῶτος κελόμην θεὸν ἱλάσκεσθαι:  <br>
            Ἀτρεΐωνα δ' ἔπειτα χόλος λάβεν, αἶψα δ' ἀναστὰς  <br>
            ἠπείλησεν μῦθον ὃ δὴ τετελεσμένος ἐστί:  <br>
            τὴν μὲν γὰρ σὺν νηῒ θοῇ ἑλίκωπες Ἀχαιοὶ  <br>
            ἐς Χρύσην πέμπουσιν, ἄγουσι δὲ δῶρα ἄνακτι:  <br>
            τὴν δὲ νέον κλισίηθεν ἔβαν κήρυκες ἄγοντες  <br>
            κούρην Βρισῆος τήν μοι δόσαν υἷες Ἀχαιῶν.  <br>
        </P>
        <P><A>1.393</A>  ἀλλὰ σὺ εἰ δύνασαί γε περίσχεο παιδὸς ἑῆος:  <br>
            ἐλθοῦσ' Οὔλυμπον δὲ Δία λίσαι, εἴ ποτε δή τι  <br>
            ἢ ἔπει ὤνησας κραδίην Διὸς ἠὲ καὶ ἔργῳ.  <br>
            πολλάκι γάρ σεο πατρὸς ἐνὶ μεγάροισιν ἄκουσα  <br>
            εὐχομένης ὅτ' ἔφησθα κελαινεφέϊ Κρονίωνι  <br>
            οἴη ἐν ἀθανάτοισιν ἀεικέα λοιγὸν ἀμῦναι,  <br>
            ὁππότε μιν ξυνδῆσαι Ὀλύμπιοι ἤθελον ἄλλοι  <br>
            Ἥρη τ' ἠδὲ Ποσειδάων καὶ Παλλὰς Ἀθήνη:  <br>
        </P>
        <P><A>1.401</A>  ἀλλὰ σὺ τόν γ' ἐλθοῦσα θεὰ ὑπελύσαο δεσμῶν,  <br>
            ὦχ' ἑκατόγχειρον καλέσασ' ἐς μακρὸν Ὄλυμπον,  <br>
            ὃν Βριάρεων καλέουσι θεοί, ἄνδρες δέ τε πάντες  <br>
            Αἰγαίων', ὃ γὰρ αὖτε βίην οὗ πατρὸς ἀμείνων:  <br>
            ὅς ῥα παρὰ Κρονίωνι καθέζετο κύδεϊ γαίων:  <br>
            τὸν καὶ ὑπέδεισαν μάκαρες θεοὶ οὐδ' ἔτ' ἔδησαν.  <br>
            τῶν νῦν μιν μνήσασα παρέζεο καὶ λαβὲ γούνων  <br>
        </P>
        <P><A>1.408</A>  αἴ κέν πως ἐθέλῃσιν ἐπὶ Τρώεσσιν ἀρῆξαι,  <br>
            τοὺς δὲ κατὰ πρύμνας τε καὶ ἀμφ' ἅλα ἔλσαι Ἀχαιοὺς  <br>
            κτεινομένους, ἵνα πάντες ἐπαύρωνται βασιλῆος,  <br>
            γνῷ δὲ καὶ Ἀτρεΐδης εὐρὺ κρείων Ἀγαμέμνων  <br>
            ἣν ἄτην ὅ τ' ἄριστον Ἀχαιῶν οὐδὲν ἔτισεν.  <br>
        </P>
        <P><A>1.413</A>  τὸν δ' ἠμείβετ' ἔπειτα Θέτις κατὰ δάκρυ χέουσα:  <br>
            ὤ μοι τέκνον ἐμόν, τί νύ σ' ἔτρεφον αἰνὰ τεκοῦσα;  <br>
            αἴθ' ὄφελες παρὰ νηυσὶν ἀδάκρυτος καὶ ἀπήμων  <br>
            ἧσθαι, ἐπεί νύ τοι αἶσα μίνυνθά περ οὔ τι μάλα δήν:  <br>
            νῦν δ' ἅμα τ' ὠκύμορος καὶ ὀϊζυρὸς περὶ πάντων  <br>
            ἔπλεο: τώ σε κακῇ αἴσῃ τέκον ἐν μεγάροισι.  <br>
        </P>
        <P><A>1.419</A>  τοῦτο δέ τοι ἐρέουσα ἔπος Διὶ τερπικεραύνῳ  <br>
            εἶμ' αὐτὴ πρὸς Ὄλυμπον ἀγάννιφον αἴ κε πίθηται.  <br>
            ἀλλὰ σὺ μὲν νῦν νηυσὶ παρήμενος ὠκυπόροισι  <br>
            μήνι' Ἀχαιοῖσιν, πολέμου δ' ἀποπαύεο πάμπαν:  <br>
        </P>
        <P><A>1.423</A>  Ζεὺς γὰρ ἐς Ὠκεανὸν μετ' ἀμύμονας Αἰθιοπῆας  <br>
            χθιζὸς ἔβη κατὰ δαῖτα, θεοὶ δ' ἅμα πάντες ἕποντο:  <br>
            δωδεκάτῃ δέ τοι αὖτις ἐλεύσεται Οὔλυμπον δέ,  <br>
            καὶ τότ' ἔπειτά τοι εἶμι Διὸς ποτὶ χαλκοβατὲς δῶ,  <br>
            καί μιν γουνάσομαι καί μιν πείσεσθαι ὀΐω.  <br>
        </P>
        <P><A>1.428</A>  ὣς ἄρα φωνήσασ' ἀπεβήσετο, τὸν δὲ λίπ' αὐτοῦ  <br>
            χωόμενον κατὰ θυμὸν ἐϋζώνοιο γυναικὸς  <br>
            τήν ῥα βίῃ ἀέκοντος ἀπηύρων: αὐτὰρ Ὀδυσσεὺς  <br>
        </P>
        <P><A>1.431</A>  ἐς Χρύσην ἵκανεν ἄγων ἱερὴν ἑκατόμβην.  <br>
            οἳ δ' ὅτε δὴ λιμένος πολυβενθέος ἐντὸς ἵκοντο  <br>
            ἱστία μὲν στείλαντο, θέσαν δ' ἐν νηῒ μελαίνῃ,  <br>
            ἱστὸν δ' ἱστοδόκῃ πέλασαν προτόνοισιν ὑφέντες  <br>
            καρπαλίμως, τὴν δ' εἰς ὅρμον προέρεσσαν ἐρετμοῖς.  <br>
            ἐκ δ' εὐνὰς ἔβαλον, κατὰ δὲ πρυμνήσι' ἔδησαν:  <br>
            ἐκ δὲ καὶ αὐτοὶ βαῖνον ἐπὶ ῥηγμῖνι θαλάσσης,  <br>
            ἐκ δ' ἑκατόμβην βῆσαν ἑκηβόλῳ Ἀπόλλωνι:  <br>
        </P>
        <P><A>1.439</A>  ἐκ δὲ Χρυσηῒς νηὸς βῆ ποντοπόροιο.  <br>
            τὴν μὲν ἔπειτ' ἐπὶ βωμὸν ἄγων πολύμητις Ὀδυσσεὺς  <br>
            πατρὶ φίλῳ ἐν χερσὶ τίθει καί μιν προσέειπεν:  <br>
            ὦ Χρύση, πρό μ' ἔπεμψεν ἄναξ ἀνδρῶν Ἀγαμέμνων  <br>
            παῖδά τε σοὶ ἀγέμεν, Φοίβῳ θ' ἱερὴν ἑκατόμβην  <br>
            ῥέξαι ὑπὲρ Δαναῶν ὄφρ' ἱλασόμεσθα ἄνακτα,  <br>
            ὃς νῦν Ἀργείοισι πολύστονα κήδε' ἐφῆκεν.  <br>
        </P>
        <P><A>1.446</A>  ὣς εἰπὼν ἐν χερσὶ τίθει, ὃ δὲ δέξατο χαίρων  <br>
            παῖδα φίλην: τοὶ δ' ὦκα θεῷ ἱερὴν ἑκατόμβην  <br>
            ἑξείης ἔστησαν ἐΰδμητον περὶ βωμόν,  <br>
            χερνίψαντο δ' ἔπειτα καὶ οὐλοχύτας ἀνέλοντο.  <br>
        </P>
        <P><A>1.450</A>  τοῖσιν δὲ Χρύσης μεγάλ' εὔχετο χεῖρας ἀνασχών:  <br>
            κλῦθί μευ ἀργυρότοξ', ὃς Χρύσην ἀμφιβέβηκας  <br>
            Κίλλαν τε ζαθέην Τενέδοιό τε ἶφι ἀνάσσεις:  <br>
            ἦ μὲν δή ποτ' ἐμεῦ πάρος ἔκλυες εὐξαμένοιο,  <br>
            τίμησας μὲν ἐμέ, μέγα δ' ἴψαο λαὸν Ἀχαιῶν:  <br>
            ἠδ' ἔτι καὶ νῦν μοι τόδ' ἐπικρήηνον ἐέλδωρ:  <br>
            ἤδη νῦν Δαναοῖσιν ἀεικέα λοιγὸν ἄμυνον.  <br>
            ὣς ἔφατ' εὐχόμενος, τοῦ δ' ἔκλυε Φοῖβος Ἀπόλλων.  <br>
        </P>
        <P><A>1.458</A>  αὐτὰρ ἐπεί ῥ' εὔξαντο καὶ οὐλοχύτας προβάλοντο,  <br>
            αὐέρυσαν μὲν πρῶτα καὶ ἔσφαξαν καὶ ἔδειραν,  <br>
            μηρούς τ' ἐξέταμον κατά τε κνίσῃ ἐκάλυψαν  <br>
            δίπτυχα ποιήσαντες, ἐπ' αὐτῶν δ' ὠμοθέτησαν:  <br>
            καῖε δ' ἐπὶ σχίζῃς ὁ γέρων, ἐπὶ δ' αἴθοπα οἶνον  <br>
            λεῖβε: νέοι δὲ παρ' αὐτὸν ἔχον πεμπώβολα χερσίν.  <br>
        </P>
        <P><A>1.464</A>  αὐτὰρ ἐπεὶ κατὰ μῆρε κάη καὶ σπλάγχνα πάσαντο,  <br>
            μίστυλλόν τ' ἄρα τἆλλα καὶ ἀμφ' ὀβελοῖσιν ἔπειραν,  <br>
            ὤπτησάν τε περιφραδέως, ἐρύσαντό τε πάντα.  <br>
            αὐτὰρ ἐπεὶ παύσαντο πόνου τετύκοντό τε δαῖτα  <br>
            δαίνυντ', οὐδέ τι θυμὸς ἐδεύετο δαιτὸς ἐΐσης.  <br>
        </P>
        <P><A>1.469</A>  αὐτὰρ ἐπεὶ πόσιος καὶ ἐδητύος ἐξ ἔρον ἕντο,  <br>
            κοῦροι μὲν κρητῆρας ἐπεστέψαντο ποτοῖο,  <br>
            νώμησαν δ' ἄρα πᾶσιν ἐπαρξάμενοι δεπάεσσιν:  <br>
            οἳ δὲ πανημέριοι μολπῇ θεὸν ἱλάσκοντο  <br>
            καλὸν ἀείδοντες παιήονα κοῦροι Ἀχαιῶν  <br>
            μέλποντες ἑκάεργον: ὃ δὲ φρένα τέρπετ' ἀκούων.  <br>
            ἦμος δ' ἠέλιος κατέδυ καὶ ἐπὶ κνέφας ἦλθε,  <br>
            δὴ τότε κοιμήσαντο παρὰ πρυμνήσια νηός:  <br>
        </P>
        <P><A>1.477</A>  ἦμος δ' ἠριγένεια φάνη ῥοδοδάκτυλος Ἠώς,  <br>
            καὶ τότ' ἔπειτ' ἀνάγοντο μετὰ στρατὸν εὐρὺν Ἀχαιῶν:  <br>
            τοῖσιν δ' ἴκμενον οὖρον ἵει ἑκάεργος Ἀπόλλων:  <br>
            οἳ δ' ἱστὸν στήσαντ' ἀνά θ' ἱστία λευκὰ πέτασσαν,  <br>
            ἐν δ' ἄνεμος πρῆσεν μέσον ἱστίον, ἀμφὶ δὲ κῦμα  <br>
            στείρῃ πορφύρεον μεγάλ' ἴαχε νηὸς ἰούσης:  <br>
            ἣ δ' ἔθεεν κατὰ κῦμα διαπρήσσουσα κέλευθον.  <br>
        </P>
        <P><A>1.484</A>  αὐτὰρ ἐπεί ῥ' ἵκοντο κατὰ στρατὸν εὐρὺν Ἀχαιῶν,  <br>
            νῆα μὲν οἵ γε μέλαιναν ἐπ' ἠπείροιο ἔρυσσαν  <br>
            ὑψοῦ ἐπὶ ψαμάθοις, ὑπὸ δ' ἕρματα μακρὰ τάνυσσαν:  <br>
            αὐτοὶ δ' ἐσκίδναντο κατὰ κλισίας τε νέας τε.  <br>
        </P>
        <P><A>1.488</A>  αὐτὰρ ὃ μήνιε νηυσὶ παρήμενος ὠκυπόροισι  <br>
            διογενὴς Πηλῆος υἱὸς πόδας ὠκὺς Ἀχιλλεύς:  <br>
            οὔτέ ποτ' εἰς ἀγορὴν πωλέσκετο κυδιάνειραν  <br>
            οὔτέ ποτ' ἐς πόλεμον, ἀλλὰ φθινύθεσκε φίλον κῆρ  <br>
            αὖθι μένων, ποθέεσκε δ' ἀϋτήν τε πτόλεμόν τε.  <br>
        </P>
        <P><A>1.493</A>  ἀλλ' ὅτε δή ῥ' ἐκ τοῖο δυωδεκάτη γένετ' ἠώς,  <br>
            καὶ τότε δὴ πρὸς Ὄλυμπον ἴσαν θεοὶ αἰὲν ἐόντες  <br>
        </P>
        <P><A>1.495</A>  πάντες ἅμα, Ζεὺς δ' ἦρχε: Θέτις δ' οὐ λήθετ' ἐφετμέων  <br>
            παιδὸς ἑοῦ, ἀλλ' ἥ γ' ἀνεδύσετο κῦμα θαλάσσης.  <br>
            ἠερίη δ' ἀνέβη μέγαν οὐρανὸν Οὔλυμπόν τε.  <br>
            εὗρεν δ' εὐρύοπα Κρονίδην ἄτερ ἥμενον ἄλλων  <br>
            ἀκροτάτῃ κορυφῇ πολυδειράδος Οὐλύμποιο:  <br>
        </P>
        <P><A>1.500</A>  καί ῥα πάροιθ' αὐτοῖο καθέζετο, καὶ λάβε γούνων  <br>
            σκαιῇ, δεξιτερῇ δ' ἄρ' ὑπ' ἀνθερεῶνος ἑλοῦσα  <br>
            λισσομένη προσέειπε Δία Κρονίωνα ἄνακτα:  <br>
        </P>
        <P><A>1.503</A>  Ζεῦ πάτερ εἴ ποτε δή σε μετ' ἀθανάτοισιν ὄνησα  <br>
            ἢ ἔπει ἢ ἔργῳ, τόδε μοι κρήηνον ἐέλδωρ:  <br>
            τίμησόν μοι υἱὸν ὃς ὠκυμορώτατος ἄλλων  <br>
            ἔπλετ': ἀτάρ μιν νῦν γε ἄναξ ἀνδρῶν Ἀγαμέμνων  <br>
            ἠτίμησεν: ἑλὼν γὰρ ἔχει γέρας αὐτὸς ἀπούρας.  <br>
        </P>
        <P><A>1.508</A>  ἀλλὰ σύ πέρ μιν τῖσον Ὀλύμπιε μητίετα Ζεῦ:  <br>
            τόφρα δ' ἐπὶ Τρώεσσι τίθει κράτος ὄφρ' ἂν Ἀχαιοὶ  <br>
            υἱὸν ἐμὸν τίσωσιν ὀφέλλωσίν τέ ἑ τιμῇ.  <br>
        </P>
        <P><A>1.511</A>  ὣς φάτο: τὴν δ' οὔ τι προσέφη νεφεληγερέτα Ζεύς,  <br>
            ἀλλ' ἀκέων δὴν ἧστο: Θέτις δ' ὡς ἥψατο γούνων  <br>
            ὣς ἔχετ' ἐμπεφυυῖα, καὶ εἴρετο δεύτερον αὖτις:  <br>
        </P>
        <P><A>1.514</A>  νημερτὲς μὲν δή μοι ὑπόσχεο καὶ κατάνευσον  <br>
            ἢ ἀπόειπ', ἐπεὶ οὔ τοι ἔπι δέος, ὄφρ' ἐῢ εἰδέω  <br>
            ὅσσον ἐγὼ μετὰ πᾶσιν ἀτιμοτάτη θεός εἰμι.  <br>
        </P>
        <P><A>1.517</A>  τὴν δὲ μέγ' ὀχθήσας προσέφη νεφεληγερέτα Ζεύς:  <br>
            ἦ δὴ λοίγια ἔργ' ὅ τέ μ' ἐχθοδοπῆσαι ἐφήσεις  <br>
            Ἥρῃ ὅτ' ἄν μ' ἐρέθῃσιν ὀνειδείοις ἐπέεσσιν:  <br>
        </P>
        <P><A>1.520</A>  ἣ δὲ καὶ αὔτως μ' αἰεὶ ἐν ἀθανάτοισι θεοῖσι  <br>
            νεικεῖ, καί τέ μέ φησι μάχῃ Τρώεσσιν ἀρήγειν.  <br>
            ἀλλὰ σὺ μὲν νῦν αὖτις ἀπόστιχε μή τι νοήσῃ  <br>
            Ἥρη: ἐμοὶ δέ κε ταῦτα μελήσεται ὄφρα τελέσσω:  <br>
        </P>
        <P><A>1.524</A>  εἰ δ' ἄγε τοι κεφαλῇ κατανεύσομαι ὄφρα πεποίθῃς:  <br>
            τοῦτο γὰρ ἐξ ἐμέθεν γε μετ' ἀθανάτοισι μέγιστον  <br>
            τέκμωρ: οὐ γὰρ ἐμὸν παλινάγρετον οὐδ' ἀπατηλὸν  <br>
            οὐδ' ἀτελεύτητον ὅ τί κεν κεφαλῇ κατανεύσω.  <br>
            ἦ καὶ κυανέῃσιν ἐπ' ὀφρύσι νεῦσε Κρονίων:  <br>
            ἀμβρόσιαι δ' ἄρα χαῖται ἐπερρώσαντο ἄνακτος  <br>
            κρατὸς ἀπ' ἀθανάτοιο: μέγαν δ' ἐλέλιξεν Ὄλυμπον.  <br>
        </P>
        <P><A>1.531</A>  τώ γ' ὣς βουλεύσαντε διέτμαγεν: ἣ μὲν ἔπειτα  <br>
            εἰς ἅλα ἆλτο βαθεῖαν ἀπ' αἰγλήεντος Ὀλύμπου,  <br>
            Ζεὺς δὲ ἑὸν πρὸς δῶμα: θεοὶ δ' ἅμα πάντες ἀνέσταν  <br>
        </P>
        <P><A>1.534</A>  ἐξ ἑδέων σφοῦ πατρὸς ἐναντίον: οὐδέ τις ἔτλη  <br>
            μεῖναι ἐπερχόμενον, ἀλλ' ἀντίοι ἔσταν ἅπαντες.  <br>
        </P>
        <P><A>1.536</A>  ὣς ὃ μὲν ἔνθα καθέζετ' ἐπὶ θρόνου: οὐδέ μιν Ἥρη  <br>
            ἠγνοίησεν ἰδοῦσ' ὅτι οἱ συμφράσσατο βουλὰς  <br>
            ἀργυρόπεζα Θέτις θυγάτηρ ἁλίοιο γέροντος.  <br>
            αὐτίκα κερτομίοισι Δία Κρονίωνα προσηύδα:  <br>
        </P>
        <P><A>1.540</A>  τίς δ' αὖ τοι δολομῆτα θεῶν συμφράσσατο βουλάς;  <br>
            αἰεί τοι φίλον ἐστὶν ἐμεῦ ἀπὸ νόσφιν ἐόντα  <br>
            κρυπτάδια φρονέοντα δικαζέμεν: οὐδέ τί πώ μοι  <br>
            πρόφρων τέτληκας εἰπεῖν ἔπος ὅττι νοήσῃς.  <br>
        </P>
        <P><A>1.544</A>  τὴν δ' ἠμείβετ' ἔπειτα πατὴρ ἀνδρῶν τε θεῶν τε:  <br>
            Ἥρη μὴ δὴ πάντας ἐμοὺς ἐπιέλπεο μύθους  <br>
            εἰδήσειν: χαλεποί τοι ἔσοντ' ἀλόχῳ περ ἐούσῃ:  <br>
            ἀλλ' ὃν μέν κ' ἐπιεικὲς ἀκουέμεν οὔ τις ἔπειτα  <br>
            οὔτε θεῶν πρότερος τὸν εἴσεται οὔτ' ἀνθρώπων:  <br>
            ὃν δέ κ' ἐγὼν ἀπάνευθε θεῶν ἐθέλωμι νοῆσαι  <br>
            μή τι σὺ ταῦτα ἕκαστα διείρεο μηδὲ μετάλλα.  <br>
        </P>
        <P><A>1.551</A>  τὸν δ' ἠμείβετ' ἔπειτα βοῶπις πότνια Ἥρη:  <br>
            αἰνότατε Κρονίδη ποῖον τὸν μῦθον ἔειπες;  <br>
            καὶ λίην σε πάρος γ' οὔτ' εἴρομαι οὔτε μεταλλῶ,  <br>
            ἀλλὰ μάλ' εὔκηλος τὰ φράζεαι ἅσσ' ἐθέλῃσθα.  <br>
        </P>
        <P><A>1.555</A>  νῦν δ' αἰνῶς δείδοικα κατὰ φρένα μή σε παρείπῃ  <br>
            ἀργυρόπεζα Θέτις θυγάτηρ ἁλίοιο γέροντος:  <br>
            ἠερίη γὰρ σοί γε παρέζετο καὶ λάβε γούνων:  <br>
            τῇ σ' ὀΐω κατανεῦσαι ἐτήτυμον ὡς Ἀχιλῆα  <br>
            τιμήσῃς, ὀλέσῃς δὲ πολέας ἐπὶ νηυσὶν Ἀχαιῶν.  <br>
        </P>
        <P><A>1.560</A>  τὴν δ' ἀπαμειβόμενος προσέφη νεφεληγερέτα Ζεύς:  <br>
            δαιμονίη αἰεὶ μὲν ὀΐεαι οὐδέ σε λήθω:  <br>
            πρῆξαι δ' ἔμπης οὔ τι δυνήσεαι, ἀλλ' ἀπὸ θυμοῦ  <br>
            μᾶλλον ἐμοὶ ἔσεαι: τὸ δέ τοι καὶ ῥίγιον ἔσται.  <br>
            εἰ δ' οὕτω τοῦτ' ἐστὶν ἐμοὶ μέλλει φίλον εἶναι:  <br>
        </P>
        <P><A>1.565</A>  ἀλλ' ἀκέουσα κάθησο, ἐμῷ δ' ἐπιπείθεο μύθῳ,  <br>
            μή νύ τοι οὐ χραίσμωσιν ὅσοι θεοί εἰσ' ἐν Ὀλύμπῳ  <br>
            ἆσσον ἰόνθ', ὅτε κέν τοι ἀάπτους χεῖρας ἐφείω.  <br>
        </P>
        <P><A>1.568</A>  ὣς ἔφατ' ἔδεισεν δὲ βοῶπις πότνια Ἥρη,  <br>
            καί ῥ' ἀκέουσα καθῆστο ἐπιγνάμψασα φίλον κῆρ:  <br>
            ὄχθησαν δ' ἀνὰ δῶμα Διὸς θεοὶ Οὐρανίωνες:  <br>
        </P>
        <P><A>1.571</A>  τοῖσιν δ' Ἥφαιστος κλυτοτέχνης ἦρχ' ἀγορεύειν  <br>
            μητρὶ φίλῃ ἐπίηρα φέρων λευκωλένῳ Ἥρῃ:  <br>
            ἦ δὴ λοίγια ἔργα τάδ' ἔσσεται οὐδ' ἔτ' ἀνεκτά,  <br>
            εἰ δὴ σφὼ ἕνεκα θνητῶν ἐριδαίνετον ὧδε,  <br>
            ἐν δὲ θεοῖσι κολῳὸν ἐλαύνετον: οὐδέ τι δαιτὸς  <br>
            ἐσθλῆς ἔσσεται ἦδος, ἐπεὶ τὰ χερείονα νικᾷ.  <br>
        </P>
        <P><A>1.577</A>  μητρὶ δ' ἐγὼ παράφημι καὶ αὐτῇ περ νοεούσῃ  <br>
            πατρὶ φίλῳ ἐπίηρα φέρειν Διί, ὄφρα μὴ αὖτε  <br>
            νεικείῃσι πατήρ, σὺν δ' ἡμῖν δαῖτα ταράξῃ.  <br>
        </P>
        <P><A>1.580</A>  εἴ περ γάρ κ' ἐθέλῃσιν Ὀλύμπιος ἀστεροπητὴς  <br>
            ἐξ ἑδέων στυφελίξαι: ὃ γὰρ πολὺ φέρτατός ἐστιν.  <br>
            ἀλλὰ σὺ τὸν ἐπέεσσι καθάπτεσθαι μαλακοῖσιν:  <br>
            αὐτίκ' ἔπειθ' ἵλαος Ὀλύμπιος ἔσσεται ἡμῖν.  <br>
        </P>
        <P><A>1.584</A>  ὣς ἄρ' ἔφη καὶ ἀναΐξας δέπας ἀμφικύπελλον  <br>
            μητρὶ φίλῃ ἐν χειρὶ τίθει καί μιν προσέειπε:  <br>
            τέτλαθι μῆτερ ἐμή, καὶ ἀνάσχεο κηδομένη περ,  <br>
            μή σε φίλην περ ἐοῦσαν ἐν ὀφθαλμοῖσιν ἴδωμαι  <br>
            θεινομένην, τότε δ' οὔ τι δυνήσομαι ἀχνύμενός περ  <br>
            χραισμεῖν: ἀργαλέος γὰρ Ὀλύμπιος ἀντιφέρεσθαι:  <br>
        </P>
        <P><A>1.590</A>  ἤδη γάρ με καὶ ἄλλοτ' ἀλεξέμεναι μεμαῶτα  <br>
            ῥῖψε ποδὸς τεταγὼν ἀπὸ βηλοῦ θεσπεσίοιο,  <br>
            πᾶν δ' ἦμαρ φερόμην, ἅμα δ' ἠελίῳ καταδύντι  <br>
            κάππεσον ἐν Λήμνῳ, ὀλίγος δ' ἔτι θυμὸς ἐνῆεν:  <br>
            ἔνθά με Σίντιες ἄνδρες ἄφαρ κομίσαντο πεσόντα.  <br>
        </P>
        <P><A>1.595</A>  ὣς φάτο, μείδησεν δὲ θεὰ λευκώλενος Ἥρη,  <br>
            μειδήσασα δὲ παιδὸς ἐδέξατο χειρὶ κύπελλον:  <br>
            αὐτὰρ ὃ τοῖς ἄλλοισι θεοῖς ἐνδέξια πᾶσιν  <br>
            οἰνοχόει γλυκὺ νέκταρ ἀπὸ κρητῆρος ἀφύσσων:  <br>
            ἄσβεστος δ' ἄρ' ἐνῶρτο γέλως μακάρεσσι θεοῖσιν  <br>
            ὡς ἴδον Ἥφαιστον διὰ δώματα ποιπνύοντα.  <br>
        </P>
        <P><A>1.601</A>  ὣς τότε μὲν πρόπαν ἦμαρ ἐς ἠέλιον καταδύντα  <br>
            δαίνυντ', οὐδέ τι θυμὸς ἐδεύετο δαιτὸς ἐΐσης,  <br>
            οὐ μὲν φόρμιγγος περικαλλέος ἣν ἔχ' Ἀπόλλων,  <br>
            Μουσάων θ' αἳ ἄειδον ἀμειβόμεναι ὀπὶ καλῇ.  <br>
        </P>
        <P><A>1.605</A>  αὐτὰρ ἐπεὶ κατέδυ λαμπρὸν φάος ἠελίοιο,  <br>
            οἳ μὲν κακκείοντες ἔβαν οἶκον δὲ ἕκαστος,  <br>
            ἧχι ἑκάστῳ δῶμα περικλυτὸς ἀμφιγυήεις  <br>
            Ἥφαιστος ποίησεν ἰδυίῃσι πραπίδεσσι:  <br>
            Ζεὺς δὲ πρὸς ὃν λέχος ἤϊ' Ὀλύμπιος ἀστεροπητής,  <br>
            ἔνθα πάρος κοιμᾶθ' ὅτε μιν γλυκὺς ὕπνος ἱκάνοι:  <br>
            ἔνθα καθεῦδ' ἀναβάς, παρὰ δὲ χρυσόθρονος Ἥρη.  <br>
        </P>
        <h4>ΙΛΙΑΔΟΣ Β</h4>
        <P><A>2.1</A>  ἄλλοι μέν ῥα θεοί τε καὶ ἀνέρες ἱπποκορυσταὶ  <br>
            εὗδον παννύχιοι, Δία δ' οὐκ ἔχε νήδυμος ὕπνος,  <br>
            ἀλλ' ὅ γε μερμήριζε κατὰ φρένα ὡς Ἀχιλῆα  <br>
            τιμήσῃ, ὀλέσῃ δὲ πολέας ἐπὶ νηυσὶν Ἀχαιῶν.  <br>
            ἥδε δέ οἱ κατὰ θυμὸν ἀρίστη φαίνετο βουλή,  <br>
            πέμψαι ἐπ' Ἀτρεΐδῃ Ἀγαμέμνονι οὖλον ὄνειρον:  <br>
            καί μιν φωνήσας ἔπεα πτερόεντα προσηύδα:  <br>
        </P>
        <P><A>2.8</A>  βάσκ' ἴθι οὖλε ὄνειρε θοὰς ἐπὶ νῆας Ἀχαιῶν:  <br>
            ἐλθὼν ἐς κλισίην Ἀγαμέμνονος Ἀτρεΐδαο  <br>
            πάντα μάλ' ἀτρεκέως ἀγορευέμεν ὡς ἐπιτέλλω:  <br>
            θωρῆξαί ἑ κέλευε κάρη κομόωντας Ἀχαιοὺς  <br>
            πανσυδίῃ: νῦν γάρ κεν ἕλοι πόλιν εὐρυάγυιαν  <br>
            Τρώων: οὐ γὰρ ἔτ' ἀμφὶς Ὀλύμπια δώματ' ἔχοντες  <br>
            ἀθάνατοι φράζονται: ἐπέγναμψεν γὰρ ἅπαντας  <br>
            Ἥρη λισσομένη, Τρώεσσι δὲ κήδε' ἐφῆπται.  <br>
        </P>
        <P><A>2.16</A>  ὣς φάτο, βῆ δ' ἄρ' ὄνειρος ἐπεὶ τὸν μῦθον ἄκουσε:  <br>
            καρπαλίμως δ' ἵκανε θοὰς ἐπὶ νῆας Ἀχαιῶν,  <br>
            βῆ δ' ἄρ' ἐπ' Ἀτρεΐδην Ἀγαμέμνονα: τὸν δὲ κίχανεν  <br>
            εὕδοντ' ἐν κλισίῃ, περὶ δ' ἀμβρόσιος κέχυθ' ὕπνος.  <br>
            στῆ δ' ἄρ' ὑπὲρ κεφαλῆς Νηληΐῳ υἷι ἐοικώς  <br>
            Νέστορι, τόν ῥα μάλιστα γερόντων τῖ' Ἀγαμέμνων:  <br>
            τῷ μιν ἐεισάμενος προσεφώνεε θεῖος ὄνειρος:  <br>
        </P>
        <P><A>2.23</A>  εὕδεις Ἀτρέος υἱὲ δαΐφρονος ἱπποδάμοιο:  <br>
            οὐ χρὴ παννύχιον εὕδειν βουληφόρον ἄνδρα  <br>
            ᾧ λαοί τ' ἐπιτετράφαται καὶ τόσσα μέμηλε:  <br>
            νῦν δ' ἐμέθεν ξύνες ὦκα: Διὸς δέ τοι ἄγγελός εἰμι,  <br>
            ὃς σεῦ ἄνευθεν ἐὼν μέγα κήδεται ἠδ' ἐλεαίρει.  <br>
        </P>
        <P><A>2.28</A>  θωρῆξαί σε κέλευσε κάρη κομόωντας Ἀχαιοὺς  <br>
            πανσυδίῃ: νῦν γάρ κεν ἕλοις πόλιν εὐρυάγυιαν  <br>
            Τρώων: οὐ γὰρ ἔτ' ἀμφὶς Ὀλύμπια δώματ' ἔχοντες  <br>
            ἀθάνατοι φράζονται: ἐπέγναμψεν γὰρ ἅπαντας  <br>
            Ἥρη λισσομένη, Τρώεσσι δὲ κήδε' ἐφῆπται  <br>
            ἐκ Διός: ἀλλὰ σὺ σῇσιν ἔχε φρεσί, μηδέ σε λήθη  <br>
            αἱρείτω εὖτ' ἄν σε μελίφρων ὕπνος ἀνήῃ.  <br>
        </P>
        <P><A>2.35</A>  ὣς ἄρα φωνήσας ἀπεβήσετο, τὸν δὲ λίπ' αὐτοῦ  <br>
            τὰ φρονέοντ' ἀνὰ θυμὸν ἅ ῥ' οὐ τελέεσθαι ἔμελλον:  <br>
        </P>
        <P><A>2.37</A>  φῆ γὰρ ὅ γ' αἱρήσειν Πριάμου πόλιν ἤματι κείνῳ  <br>
            νήπιος, οὐδὲ τὰ ᾔδη ἅ ῥα Ζεὺς μήδετο ἔργα:  <br>
            θήσειν γὰρ ἔτ' ἔμελλεν ἐπ' ἄλγεά τε στοναχάς τε  <br>
            Τρωσί τε καὶ Δαναοῖσι διὰ κρατερὰς ὑσμίνας.  <br>
        </P>
        <P><A>2.41</A>  ἔγρετο δ' ἐξ ὕπνου, θείη δέ μιν ἀμφέχυτ' ὀμφή:  <br>
            ἕζετο δ' ὀρθωθείς, μαλακὸν δ' ἔνδυνε χιτῶνα  <br>
            καλὸν νηγάτεον, περὶ δὲ μέγα βάλλετο φᾶρος:  <br>
            ποσσὶ δ' ὑπὸ λιπαροῖσιν ἐδήσατο καλὰ πέδιλα,  <br>
            ἀμφὶ δ' ἄρ' ὤμοισιν βάλετο ξίφος ἀργυρόηλον:  <br>
            εἵλετο δὲ σκῆπτρον πατρώϊον ἄφθιτον αἰεὶ  <br>
            σὺν τῷ ἔβη κατὰ νῆας Ἀχαιῶν χαλκοχιτώνων:  <br>
        </P>
        <P><A>2.48</A>  ἠὼς μέν ῥα θεὰ προσεβήσετο μακρὸν Ὄλυμπον  <br>
            Ζηνὶ φόως ἐρέουσα καὶ ἄλλοις ἀθανάτοισιν:  <br>
            αὐτὰρ ὃ κηρύκεσσι λιγυφθόγγοισι κέλευσε  <br>
            κηρύσσειν ἀγορὴν δὲ κάρη κομόωντας Ἀχαιούς:  <br>
            οἳ μὲν ἐκήρυσσον, τοὶ δ' ἠγείροντο μάλ' ὦκα:  <br>
        </P>
        <P><A>2.53</A>  βουλὴν δὲ πρῶτον μεγαθύμων ἷζε γερόντων  <br>
            Νεστορέῃ παρὰ νηῒ Πυλοιγενέος βασιλῆος:  <br>
            τοὺς ὅ γε συγκαλέσας πυκινὴν ἀρτύνετο βουλήν:  <br>
        </P>
        <P><A>2.56</A>  κλῦτε φίλοι: θεῖός μοι ἐνύπνιον ἦλθεν ὄνειρος  <br>
            ἀμβροσίην διὰ νύκτα: μάλιστα δὲ Νέστορι δίῳ  <br>
            εἶδός τε μέγεθός τε φυήν τ' ἄγχιστα ἐῴκει:  <br>
            στῆ δ' ἄρ' ὑπὲρ κεφαλῆς καί με πρὸς μῦθον ἔειπεν:  <br>
        </P>
        <P><A>2.60</A>  εὕδεις Ἀτρέος υἱὲ δαΐφρονος ἱπποδάμοιο:  <br>
            οὐ χρὴ παννύχιον εὕδειν βουληφόρον ἄνδρα,  <br>
            ᾧ λαοί τ' ἐπιτετράφαται καὶ τόσσα μέμηλε:  <br>
            νῦν δ' ἐμέθεν ξύνες ὦκα: Διὸς δέ τοι ἄγγελός εἰμι,  <br>
            ὃς σεῦ ἄνευθεν ἐὼν μέγα κήδεται ἠδ' ἐλεαίρει:  <br>
        </P>
        <P><A>2.65</A>  θωρῆξαί σε κέλευσε κάρη κομόωντας Ἀχαιοὺς  <br>
            πανσυδίῃ: νῦν γάρ κεν ἕλοις πόλιν εὐρυάγυιαν  <br>
            Τρώων: οὐ γὰρ ἔτ' ἀμφὶς Ὀλύμπια δώματ' ἔχοντες  <br>
            ἀθάνατοι φράζονται: ἐπέγναμψεν γὰρ ἅπαντας  <br>
            Ἥρη λισσομένη, Τρώεσσι δὲ κήδε' ἐφῆπται  <br>
            ἐκ Διός: ἀλλὰ σὺ σῇσιν ἔχε φρεσίν: ὣς ὃ μὲν εἰπὼν  <br>
            ᾤχετ' ἀποπτάμενος, ἐμὲ δὲ γλυκὺς ὕπνος ἀνῆκεν.  <br>
        </P>
        <P><A>2.72</A>  ἀλλ' ἄγετ' αἴ κέν πως θωρήξομεν υἷας Ἀχαιῶν:  <br>
            πρῶτα δ' ἐγὼν ἔπεσιν πειρήσομαι, ἣ θέμις ἐστί,  <br>
            καὶ φεύγειν σὺν νηυσὶ πολυκλήϊσι κελεύσω:  <br>
            ὑμεῖς δ' ἄλλοθεν ἄλλος ἐρητύειν ἐπέεσσιν.  <br>
        </P>
        <P><A>2.76</A>  ἤτοι ὅ γ' ὣς εἰπὼν κατ' ἄρ' ἕζετο, τοῖσι δ' ἀνέστη  <br>
            Νέστωρ, ὅς ῥα Πύλοιο ἄναξ ἦν ἠμαθόεντος,  <br>
            ὅ σφιν ἐὺ φρονέων ἀγορήσατο καὶ μετέειπεν:  <br>
            ὦ φίλοι Ἀργείων ἡγήτορες ἠδὲ μέδοντες  <br>
            εἰ μέν τις τὸν ὄνειρον Ἀχαιῶν ἄλλος ἔνισπε  <br>
            ψεῦδός κεν φαῖμεν καὶ νοσφιζοίμεθα μᾶλλον:  <br>
            νῦν δ' ἴδεν ὃς μέγ' ἄριστος Ἀχαιῶν εὔχεται εἶναι:  <br>
            ἀλλ' ἄγετ' αἴ κέν πως θωρήξομεν υἷας Ἀχαιῶν.  <br>
        </P>
        <P><A>2.84</A>  ὣς ἄρα φωνήσας βουλῆς ἐξῆρχε νέεσθαι,  <br>
            οἳ δ' ἐπανέστησαν πείθοντό τε ποιμένι λαῶν  <br>
            σκηπτοῦχοι βασιλῆες: ἐπεσσεύοντο δὲ λαοί.  <br>
        </P>
        <P><A>2.87</A>  ἠΰτε ἔθνεα εἶσι μελισσάων ἁδινάων  <br>
            πέτρης ἐκ γλαφυρῆς αἰεὶ νέον ἐρχομενάων,  <br>
            βοτρυδὸν δὲ πέτονται ἐπ' ἄνθεσιν εἰαρινοῖσιν:  <br>
            αἳ μέν τ' ἔνθα ἅλις πεποτήαται, αἳ δέ τε ἔνθα:  <br>
        </P>
        <P><A>2.91</A>  ὣς τῶν ἔθνεα πολλὰ νεῶν ἄπο καὶ κλισιάων  <br>
            ἠϊόνος προπάροιθε βαθείης ἐστιχόωντο  <br>
            ἰλαδὸν εἰς ἀγορήν: μετὰ δέ σφισιν ὄσσα δεδήει  <br>
            ὀτρύνουσ' ἰέναι Διὸς ἄγγελος: οἳ δ' ἀγέροντο.  <br>
        </P>
        <P><A>2.95</A>  τετρήχει δ' ἀγορή, ὑπὸ δὲ στεναχίζετο γαῖα  <br>
            λαῶν ἱζόντων, ὅμαδος δ' ἦν: ἐννέα δέ σφεας  <br>
            κήρυκες βοόωντες ἐρήτυον, εἴ ποτ' ἀϋτῆς  <br>
            σχοίατ', ἀκούσειαν δὲ διοτρεφέων βασιλήων.  <br>
            σπουδῇ δ' ἕζετο λαός, ἐρήτυθεν δὲ καθ' ἕδρας  <br>
        </P>
        <P><A>2.100</A>  παυσάμενοι κλαγγῆς: ἀνὰ δὲ κρείων Ἀγαμέμνων  <br>
            ἔστη σκῆπτρον ἔχων τὸ μὲν Ἥφαιστος κάμε τεύχων.  <br>
            Ἥφαιστος μὲν δῶκε Διὶ Κρονίωνι ἄνακτι,  <br>
            αὐτὰρ ἄρα Ζεὺς δῶκε διακτόρῳ ἀργεϊφόντῃ:  <br>
            Ἑρμείας δὲ ἄναξ δῶκεν Πέλοπι πληξίππῳ,  <br>
            αὐτὰρ ὃ αὖτε Πέλοψ δῶκ' Ἀτρέϊ ποιμένι λαῶν,  <br>
        </P>
        <P><A>2.106</A>  Ἀτρεὺς δὲ θνῄσκων ἔλιπεν πολύαρνι Θυέστῃ,  <br>
            αὐτὰρ ὃ αὖτε Θυέστ' Ἀγαμέμνονι λεῖπε φορῆναι,  <br>
            πολλῇσιν νήσοισι καὶ Ἄργεϊ παντὶ ἀνάσσειν.  <br>
            τῷ ὅ γ' ἐρεισάμενος ἔπε' Ἀργείοισι μετηύδα:  <br>
        </P>
        <P><A>2.110</A>  ὦ φίλοι ἥρωες Δαναοὶ θεράποντες Ἄρηος  <br>
            Ζεύς με μέγα Κρονίδης ἄτῃ ἐνέδησε βαρείῃ,  <br>
            σχέτλιος, ὃς πρὶν μέν μοι ὑπέσχετο καὶ κατένευσεν  <br>
            Ἴλιον ἐκπέρσαντ' εὐτείχεον ἀπονέεσθαι,  <br>
            νῦν δὲ κακὴν ἀπάτην βουλεύσατο, καί με κελεύει  <br>
            δυσκλέα Ἄργος ἱκέσθαι, ἐπεὶ πολὺν ὤλεσα λαόν.  <br>
        </P>
        <P><A>2.116</A>  οὕτω που Διὶ μέλλει ὑπερμενέϊ φίλον εἶναι,  <br>
            ὃς δὴ πολλάων πολίων κατέλυσε κάρηνα  <br>
            ἠδ' ἔτι καὶ λύσει: τοῦ γὰρ κράτος ἐστὶ μέγιστον.  <br>
        </P>
        <P><A>2.119</A>  αἰσχρὸν γὰρ τόδε γ' ἐστὶ καὶ ἐσσομένοισι πυθέσθαι  <br>
            μὰψ οὕτω τοιόνδε τοσόνδε τε λαὸν Ἀχαιῶν  <br>
            ἄπρηκτον πόλεμον πολεμίζειν ἠδὲ μάχεσθαι  <br>
            ἀνδράσι παυροτέροισι, τέλος δ' οὔ πώ τι πέφανται:  <br>
        </P>
        <P><A>2.123</A>  εἴ περ γάρ κ' ἐθέλοιμεν Ἀχαιοί τε Τρῶές τε  <br>
            ὅρκια πιστὰ ταμόντες ἀριθμηθήμεναι ἄμφω,  <br>
            Τρῶας μὲν λέξασθαι ἐφέστιοι ὅσσοι ἔασιν,  <br>
            ἡμεῖς δ' ἐς δεκάδας διακοσμηθεῖμεν Ἀχαιοί,  <br>
            Τρώων δ' ἄνδρα ἕκαστοι ἑλοίμεθα οἰνοχοεύειν,  <br>
            πολλαί κεν δεκάδες δευοίατο οἰνοχόοιο.  <br>
            τόσσον ἐγώ φημι πλέας ἔμμεναι υἷας Ἀχαιῶν  <br>
        </P>
        <P><A>2.130</A>  Τρώων, οἳ ναίουσι κατὰ πτόλιν: ἀλλ' ἐπίκουροι  <br>
            πολλέων ἐκ πολίων ἐγχέσπαλοι ἄνδρες ἔασιν,  <br>
            οἵ με μέγα πλάζουσι καὶ οὐκ εἰῶσ' ἐθέλοντα  <br>
            Ἰλίου ἐκπέρσαι εὖ ναιόμενον πτολίεθρον.  <br>
        </P>
        <P><A>2.134</A>  ἐννέα δὴ βεβάασι Διὸς μεγάλου ἐνιαυτοί,  <br>
            καὶ δὴ δοῦρα σέσηπε νεῶν καὶ σπάρτα λέλυνται:  <br>
            αἳ δέ που ἡμέτεραί τ' ἄλοχοι καὶ νήπια τέκνα  <br>
            εἵατ' ἐνὶ μεγάροις ποτιδέγμεναι: ἄμμι δὲ ἔργον  <br>
            αὔτως ἀκράαντον οὗ εἵνεκα δεῦρ' ἱκόμεσθα.  <br>
        </P>
        <P><A>2.139</A>  ἀλλ' ἄγεθ' ὡς ἂν ἐγὼ εἴπω πειθώμεθα πάντες:  <br>
            φεύγωμεν σὺν νηυσὶ φίλην ἐς πατρίδα γαῖαν:  <br>
            οὐ γὰρ ἔτι Τροίην αἱρήσομεν εὐρυάγυιαν.  <br>
        </P>
        <P><A>2.142</A>  ὣς φάτο, τοῖσι δὲ θυμὸν ἐνὶ στήθεσσιν ὄρινε  <br>
            πᾶσι μετὰ πληθὺν ὅσοι οὐ βουλῆς ἐπάκουσαν:  <br>
            κινήθη δ' ἀγορὴ φὴ κύματα μακρὰ θαλάσσης  <br>
            πόντου Ἰκαρίοιο, τὰ μέν τ' Εὖρός τε Νότος τε  <br>
            ὤρορ' ἐπαΐξας πατρὸς Διὸς ἐκ νεφελάων.  <br>
            ὡς δ' ὅτε κινήσῃ Ζέφυρος βαθὺ λήϊον ἐλθὼν  <br>
            λάβρος ἐπαιγίζων, ἐπί τ' ἠμύει ἀσταχύεσσιν,  <br>
        </P>
        <P><A>2.149</A>  ὣς τῶν πᾶσ' ἀγορὴ κινήθη: τοὶ δ' ἀλαλητῷ  <br>
            νῆας ἔπ' ἐσσεύοντο, ποδῶν δ' ὑπένερθε κονίη  <br>
            ἵστατ' ἀειρομένη: τοὶ δ' ἀλλήλοισι κέλευον  <br>
            ἅπτεσθαι νηῶν ἠδ' ἑλκέμεν εἰς ἅλα δῖαν,  <br>
            οὐρούς τ' ἐξεκάθαιρον: ἀϋτὴ δ' οὐρανὸν ἷκεν  <br>
            οἴκαδε ἱεμένων: ὑπὸ δ' ᾕρεον ἕρματα νηῶν.  <br>
        </P>
        <P><A>2.155</A>  ἔνθά κεν Ἀργείοισιν ὑπέρμορα νόστος ἐτύχθη  <br>
            εἰ μὴ Ἀθηναίην Ἥρη πρὸς μῦθον ἔειπεν:  <br>
            ὢ πόποι αἰγιόχοιο Διὸς τέκος Ἀτρυτώνη,  <br>
            οὕτω δὴ οἶκον δὲ φίλην ἐς πατρίδα γαῖαν  <br>
            Ἀργεῖοι φεύξονται ἐπ' εὐρέα νῶτα θαλάσσης,  <br>
        </P>
        <P><A>2.160</A>  κὰδ δέ κεν εὐχωλὴν Πριάμῳ καὶ Τρωσὶ λίποιεν  <br>
            Ἀργείην Ἑλένην, ἧς εἵνεκα πολλοὶ Ἀχαιῶν  <br>
            ἐν Τροίῃ ἀπόλοντο φίλης ἀπὸ πατρίδος αἴης:  <br>
        </P>
        <P><A>2.163</A>  ἀλλ' ἴθι νῦν κατὰ λαὸν Ἀχαιῶν χαλκοχιτώνων:  <br>
            σοῖς ἀγανοῖς ἐπέεσσιν ἐρήτυε φῶτα ἕκαστον,  <br>
            μηδὲ ἔα νῆας ἅλα δ' ἑλκέμεν ἀμφιελίσσας.  <br>
        </P>
        <P><A>2.166</A>  ὣς ἔφατ', οὐδ' ἀπίθησε θεὰ γλαυκῶπις Ἀθήνη,  <br>
            βῆ δὲ κατ' Οὐλύμποιο καρήνων ἀΐξασα:  <br>
            καρπαλίμως δ' ἵκανε θοὰς ἐπὶ νῆας Ἀχαιῶν.  <br>
            εὗρεν ἔπειτ' Ὀδυσῆα Διὶ μῆτιν ἀτάλαντον  <br>
            ἑσταότ': οὐδ' ὅ γε νηὸς ἐϋσσέλμοιο μελαίνης  <br>
            ἅπτετ', ἐπεί μιν ἄχος κραδίην καὶ θυμὸν ἵκανεν:  <br>
        </P>
        <P><A>2.172</A>  ἀγχοῦ δ' ἱσταμένη προσέφη γλαυκῶπις Ἀθήνη:  <br>
            διογενὲς Λαερτιάδη πολυμήχαν' Ὀδυσσεῦ,  <br>
            οὕτω δὴ οἶκον δὲ φίλην ἐς πατρίδα γαῖαν  <br>
            φεύξεσθ' ἐν νήεσσι πολυκλήϊσι πεσόντες,  <br>
            κὰδ δέ κεν εὐχωλὴν Πριάμῳ καὶ Τρωσὶ λίποιτε  <br>
            Ἀργείην Ἑλένην, ἧς εἵνεκα πολλοὶ Ἀχαιῶν  <br>
            ἐν Τροίῃ ἀπόλοντο φίλης ἀπὸ πατρίδος αἴης;  <br>
        </P>
        <P><A>2.179</A>  ἀλλ' ἴθι νῦν κατὰ λαὸν Ἀχαιῶν, μηδ' ἔτ' ἐρώει,  <br>
            σοῖς δ' ἀγανοῖς ἐπέεσσιν ἐρήτυε φῶτα ἕκαστον,  <br>
            μηδὲ ἔα νῆας ἅλα δ' ἑλκέμεν ἀμφιελίσσας.  <br>
        </P>
        <P><A>2.182</A>  ὣς φάθ', ὃ δὲ ξυνέηκε θεᾶς ὄπα φωνησάσης,  <br>
            βῆ δὲ θέειν, ἀπὸ δὲ χλαῖναν βάλε: τὴν δὲ κόμισσε  <br>
            κῆρυξ Εὐρυβάτης Ἰθακήσιος ὅς οἱ ὀπήδει:  <br>
            αὐτὸς δ' Ἀτρεΐδεω Ἀγαμέμνονος ἀντίος ἐλθὼν  <br>
            δέξατό οἱ σκῆπτρον πατρώϊον ἄφθιτον αἰεί:  <br>
            σὺν τῷ ἔβη κατὰ νῆας Ἀχαιῶν χαλκοχιτώνων.  <br>
        </P>
        <P><A>2.188</A>  ὅν τινα μὲν βασιλῆα καὶ ἔξοχον ἄνδρα κιχείη  <br>
            τὸν δ' ἀγανοῖς ἐπέεσσιν ἐρητύσασκε παραστάς:  <br>
            δαιμόνι' οὔ σε ἔοικε κακὸν ὣς δειδίσσεσθαι,  <br>
            ἀλλ' αὐτός τε κάθησο καὶ ἄλλους ἵδρυε λαούς:  <br>
        </P>
        <P><A>2.192</A>  οὐ γάρ πω σάφα οἶσθ' οἷος νόος Ἀτρεΐωνος:  <br>
            νῦν μὲν πειρᾶται, τάχα δ' ἴψεται υἷας Ἀχαιῶν.  <br>
            ἐν βουλῇ δ' οὐ πάντες ἀκούσαμεν οἷον ἔειπε.  <br>
            μή τι χολωσάμενος ῥέξῃ κακὸν υἷας Ἀχαιῶν:  <br>
            θυμὸς δὲ μέγας ἐστὶ διοτρεφέων βασιλήων,  <br>
            τιμὴ δ' ἐκ Διός ἐστι, φιλεῖ δέ ἑ μητίετα Ζεύς.  <br>
        </P>
        <P><A>2.198</A>  ὃν δ' αὖ δήμου τ' ἄνδρα ἴδοι βοόωντά τ' ἐφεύροι,  <br>
            τὸν σκήπτρῳ ἐλάσασκεν ὁμοκλήσασκέ τε μύθῳ:  <br>
            δαιμόνι' ἀτρέμας ἧσο καὶ ἄλλων μῦθον ἄκουε,  <br>
            οἳ σέο φέρτεροί εἰσι, σὺ δ' ἀπτόλεμος καὶ ἄναλκις  <br>
            οὔτέ ποτ' ἐν πολέμῳ ἐναρίθμιος οὔτ' ἐνὶ βουλῇ:  <br>
        </P>
        <P><A>2.203</A>  οὐ μέν πως πάντες βασιλεύσομεν ἐνθάδ' Ἀχαιοί:  <br>
            οὐκ ἀγαθὸν πολυκοιρανίη: εἷς κοίρανος ἔστω,  <br>
            εἷς βασιλεύς, ᾧ δῶκε Κρόνου πάϊς ἀγκυλομήτεω  <br>
            σκῆπτρόν τ' ἠδὲ θέμιστας, ἵνά σφισι βουλεύῃσι.  <br>
        </P>
        <P><A>2.207</A>  ὣς ὅ γε κοιρανέων δίεπε στρατόν: οἳ δ' ἀγορὴν δὲ  <br>
            αὖτις ἐπεσσεύοντο νεῶν ἄπο καὶ κλισιάων  <br>
            ἠχῇ, ὡς ὅτε κῦμα πολυφλοίσβοιο θαλάσσης  <br>
            αἰγιαλῷ μεγάλῳ βρέμεται, σμαραγεῖ δέ τε πόντος.  <br>
        </P>
        <P><A>2.211</A>  ἄλλοι μέν ῥ' ἕζοντο, ἐρήτυθεν δὲ καθ' ἕδρας:  <br>
            Θερσίτης δ' ἔτι μοῦνος ἀμετροεπὴς ἐκολῴα,  <br>
            ὃς ἔπεα φρεσὶν ᾗσιν ἄκοσμά τε πολλά τε ᾔδη  <br>
            μάψ, ἀτὰρ οὐ κατὰ κόσμον, ἐριζέμεναι βασιλεῦσιν,  <br>
            ἀλλ' ὅ τι οἱ εἴσαιτο γελοίϊον Ἀργείοισιν  <br>
        </P>
        <P><A>2.216</A>  ἔμμεναι: αἴσχιστος δὲ ἀνὴρ ὑπὸ Ἴλιον ἦλθε:  <br>
            φολκὸς ἔην, χωλὸς δ' ἕτερον πόδα: τὼ δέ οἱ ὤμω  <br>
            κυρτὼ ἐπὶ στῆθος συνοχωκότε: αὐτὰρ ὕπερθε  <br>
            φοξὸς ἔην κεφαλήν, ψεδνὴ δ' ἐπενήνοθε λάχνη.  <br>
        </P>
        <P><A>2.220</A>  ἔχθιστος δ' Ἀχιλῆϊ μάλιστ' ἦν ἠδ' Ὀδυσῆϊ:  <br>
            τὼ γὰρ νεικείεσκε: τότ' αὖτ' Ἀγαμέμνονι δίῳ  <br>
            ὀξέα κεκλήγων λέγ' ὀνείδεα: τῷ δ' ἄρ' Ἀχαιοὶ  <br>
            ἐκπάγλως κοτέοντο νεμέσσηθέν τ' ἐνὶ θυμῷ.  <br>
            αὐτὰρ ὃ μακρὰ βοῶν Ἀγαμέμνονα νείκεε μύθῳ:  <br>
        </P>
        <P><A>2.225</A>  Ἀτρεΐδη τέο δ' αὖτ' ἐπιμέμφεαι ἠδὲ χατίζεις;  <br>
            πλεῖαί τοι χαλκοῦ κλισίαι, πολλαὶ δὲ γυναῖκες  <br>
            εἰσὶν ἐνὶ κλισίῃς ἐξαίρετοι, ἅς τοι Ἀχαιοὶ  <br>
            πρωτίστῳ δίδομεν εὖτ' ἂν πτολίεθρον ἕλωμεν.  <br>
        </P>
        <P><A>2.229</A>  ἦ ἔτι καὶ χρυσοῦ ἐπιδεύεαι, ὅν κέ τις οἴσει  <br>
            Τρώων ἱπποδάμων ἐξ Ἰλίου υἷος ἄποινα,  <br>
            ὅν κεν ἐγὼ δήσας ἀγάγω ἢ ἄλλος Ἀχαιῶν,  <br>
        </P>
        <P><A>2.232</A>  ἠὲ γυναῖκα νέην, ἵνα μίσγεαι ἐν φιλότητι,  <br>
            ἥν τ' αὐτὸς ἀπονόσφι κατίσχεαι; οὐ μὲν ἔοικεν  <br>
            ἀρχὸν ἐόντα κακῶν ἐπιβασκέμεν υἷας Ἀχαιῶν.  <br>
        </P>
        <P><A>2.235</A>  ὦ πέπονες κάκ' ἐλέγχε' Ἀχαιΐδες οὐκέτ' Ἀχαιοὶ  <br>
            οἴκαδέ περ σὺν νηυσὶ νεώμεθα, τόνδε δ' ἐῶμεν  <br>
            αὐτοῦ ἐνὶ Τροίῃ γέρα πεσσέμεν, ὄφρα ἴδηται  <br>
            ἤ ῥά τί οἱ χἠμεῖς προσαμύνομεν ἦε καὶ οὐκί:  <br>
        </P>
        <P><A>2.239</A>  ὃς καὶ νῦν Ἀχιλῆα ἕο μέγ' ἀμείνονα φῶτα  <br>
            ἠτίμησεν: ἑλὼν γὰρ ἔχει γέρας αὐτὸς ἀπούρας.  <br>
            ἀλλὰ μάλ' οὐκ Ἀχιλῆϊ χόλος φρεσίν, ἀλλὰ μεθήμων:  <br>
            ἦ γὰρ ἂν Ἀτρεΐδη νῦν ὕστατα λωβήσαιο:  <br>
        </P>
        <P><A>2.243</A>  ὣς φάτο νεικείων Ἀγαμέμνονα ποιμένα λαῶν,  <br>
            Θερσίτης: τῷ δ' ὦκα παρίστατο δῖος Ὀδυσσεύς,  <br>
            καί μιν ὑπόδρα ἰδὼν χαλεπῷ ἠνίπαπε μύθῳ:  <br>
            Θερσῖτ' ἀκριτόμυθε, λιγύς περ ἐὼν ἀγορητής,  <br>
            ἴσχεο, μηδ' ἔθελ' οἶος ἐριζέμεναι βασιλεῦσιν:  <br>
            οὐ γὰρ ἐγὼ σέο φημὶ χερειότερον βροτὸν ἄλλον  <br>
            ἔμμεναι, ὅσσοι ἅμ' Ἀτρεΐδῃς ὑπὸ Ἴλιον ἦλθον.  <br>
        </P>
        <P><A>2.250</A>  τὼ οὐκ ἂν βασιλῆας ἀνὰ στόμ' ἔχων ἀγορεύοις,  <br>
            καί σφιν ὀνείδεά τε προφέροις, νόστόν τε φυλάσσοις.  <br>
            οὐδέ τί πω σάφα ἴδμεν ὅπως ἔσται τάδε ἔργα,  <br>
            ἢ εὖ ἦε κακῶς νοστήσομεν υἷες Ἀχαιῶν.  <br>
            τὼ νῦν Ἀτρεΐδῃ Ἀγαμέμνονι ποιμένι λαῶν  <br>
            ἧσαι ὀνειδίζων, ὅτι οἱ μάλα πολλὰ διδοῦσιν  <br>
            ἥρωες Δαναοί: σὺ δὲ κερτομέων ἀγορεύεις.  <br>
        </P>
        <P><A>2.257</A>  ἀλλ' ἔκ τοι ἐρέω, τὸ δὲ καὶ τετελεσμένον ἔσται:  <br>
            εἴ κ' ἔτι σ' ἀφραίνοντα κιχήσομαι ὥς νύ περ ὧδε,  <br>
            μηκέτ' ἔπειτ' Ὀδυσῆϊ κάρη ὤμοισιν ἐπείη,  <br>
            μηδ' ἔτι Τηλεμάχοιο πατὴρ κεκλημένος εἴην,  <br>
            εἰ μὴ ἐγώ σε λαβὼν ἀπὸ μὲν φίλα εἵματα δύσω,  <br>
            χλαῖνάν τ' ἠδὲ χιτῶνα, τά τ' αἰδῶ ἀμφικαλύπτει,  <br>
            αὐτὸν δὲ κλαίοντα θοὰς ἐπὶ νῆας ἀφήσω  <br>
            πεπλήγων ἀγορῆθεν ἀεικέσσι πληγῇσιν.  <br>
        </P>
        <P><A>2.265</A>  ὣς ἄρ' ἔφη, σκήπτρῳ δὲ μετάφρενον ἠδὲ καὶ ὤμω  <br>
            πλῆξεν: ὃ δ' ἰδνώθη, θαλερὸν δέ οἱ ἔκπεσε δάκρυ:  <br>
            σμῶδιξ δ' αἱματόεσσα μεταφρένου ἐξυπανέστη  <br>
            σκήπτρου ὕπο χρυσέου: ὃ δ' ἄρ' ἕζετο τάρβησέν τε,  <br>
            ἀλγήσας δ' ἀχρεῖον ἰδὼν ἀπομόρξατο δάκρυ.  <br>
        </P>
        <P><A>2.270</A>  οἳ δὲ καὶ ἀχνύμενοί περ ἐπ' αὐτῷ ἡδὺ γέλασσαν:  <br>
            ὧδε δέ τις εἴπεσκεν ἰδὼν ἐς πλησίον ἄλλον:  <br>
            ὢ πόποι ἦ δὴ μυρί' Ὀδυσσεὺς ἐσθλὰ ἔοργε  <br>
            βουλάς τ' ἐξάρχων ἀγαθὰς πόλεμόν τε κορύσσων:  <br>
        </P>
        <P><A>2.274</A>  νῦν δὲ τόδε μέγ' ἄριστον ἐν Ἀργείοισιν ἔρεξεν,  <br>
            ὃς τὸν λωβητῆρα ἐπεσβόλον ἔσχ' ἀγοράων.  <br>
            οὔ θήν μιν πάλιν αὖτις ἀνήσει θυμὸς ἀγήνωρ  <br>
            νεικείειν βασιλῆας ὀνειδείοις ἐπέεσσιν.  <br>
        </P>
        <P><A>2.278</A>  ὣς φάσαν ἣ πληθύς: ἀνὰ δ' ὃ πτολίπορθος Ὀδυσσεὺς  <br>
            ἔστη σκῆπτρον ἔχων: παρὰ δὲ γλαυκῶπις Ἀθήνη  <br>
            εἰδομένη κήρυκι σιωπᾶν λαὸν ἀνώγει,  <br>
            ὡς ἅμα θ' οἳ πρῶτοί τε καὶ ὕστατοι υἷες Ἀχαιῶν  <br>
            μῦθον ἀκούσειαν καὶ ἐπιφρασσαίατο βουλήν:  <br>
            ὅ σφιν ἐὺ φρονέων ἀγορήσατο καὶ μετέειπεν:  <br>
        </P>
        <P><A>2.284</A>  Ἀτρεΐδη νῦν δή σε ἄναξ ἐθέλουσιν Ἀχαιοὶ  <br>
            πᾶσιν ἐλέγχιστον θέμεναι μερόπεσσι βροτοῖσιν,  <br>
            οὐδέ τοι ἐκτελέουσιν ὑπόσχεσιν ἥν περ ὑπέσταν  <br>
            ἐνθάδ' ἔτι στείχοντες ἀπ' Ἄργεος ἱπποβότοιο  <br>
            Ἴλιον ἐκπέρσαντ' εὐτείχεον ἀπονέεσθαι.  <br>
        </P>
        <P><A>2.289</A>  ὥς τε γὰρ ἢ παῖδες νεαροὶ χῆραί τε γυναῖκες  <br>
            ἀλλήλοισιν ὀδύρονται οἶκον δὲ νέεσθαι.  <br>
            ἦ μὴν καὶ πόνος ἐστὶν ἀνιηθέντα νέεσθαι:  <br>
            καὶ γάρ τίς θ' ἕνα μῆνα μένων ἀπὸ ἧς ἀλόχοιο  <br>
            ἀσχαλάᾳ σὺν νηῒ πολυζύγῳ, ὅν περ ἄελλαι  <br>
            χειμέριαι εἰλέωσιν ὀρινομένη τε θάλασσα:  <br>
        </P>
        <P><A>2.295</A>  ἡμῖν δ' εἴνατός ἐστι περιτροπέων ἐνιαυτὸς  <br>
            ἐνθάδε μιμνόντεσσι: τὼ οὐ νεμεσίζομ' Ἀχαιοὺς  <br>
            ἀσχαλάαν παρὰ νηυσὶ κορωνίσιν: ἀλλὰ καὶ ἔμπης  <br>
            αἰσχρόν τοι δηρόν τε μένειν κενεόν τε νέεσθαι.  <br>
            τλῆτε φίλοι, καὶ μείνατ' ἐπὶ χρόνον ὄφρα δαῶμεν  <br>
            ἢ ἐτεὸν Κάλχας μαντεύεται ἦε καὶ οὐκί.  <br>
        </P>
        <P><A>2.301</A>  εὖ γὰρ δὴ τόδε ἴδμεν ἐνὶ φρεσίν, ἐστὲ δὲ πάντες  <br>
            μάρτυροι, οὓς μὴ κῆρες ἔβαν θανάτοιο φέρουσαι:  <br>
            χθιζά τε καὶ πρωΐζ' ὅτ' ἐς Αὐλίδα νῆες Ἀχαιῶν  <br>
            ἠγερέθοντο κακὰ Πριάμῳ καὶ Τρωσὶ φέρουσαι,  <br>
            ἡμεῖς δ' ἀμφὶ περὶ κρήνην ἱεροὺς κατὰ βωμοὺς  <br>
            ἕρδομεν ἀθανάτοισι τεληέσσας ἑκατόμβας  <br>
            καλῇ ὑπὸ πλατανίστῳ ὅθεν ῥέεν ἀγλαὸν ὕδωρ:  <br>
        </P>
        <P><A>2.308</A>  ἔνθ' ἐφάνη μέγα σῆμα: δράκων ἐπὶ νῶτα δαφοινὸς  <br>
            σμερδαλέος, τόν ῥ' αὐτὸς Ὀλύμπιος ἧκε φόως δέ,  <br>
            βωμοῦ ὑπαΐξας πρός ῥα πλατάνιστον ὄρουσεν.  <br>
            ἔνθα δ' ἔσαν στρουθοῖο νεοσσοί, νήπια τέκνα,  <br>
            ὄζῳ ἐπ' ἀκροτάτῳ πετάλοις ὑποπεπτηῶτες  <br>
            ὀκτώ, ἀτὰρ μήτηρ ἐνάτη ἦν ἣ τέκε τέκνα:  <br>
            ἔνθ' ὅ γε τοὺς ἐλεεινὰ κατήσθιε τετριγῶτας:  <br>
            μήτηρ δ' ἀμφεποτᾶτο ὀδυρομένη φίλα τέκνα:  <br>
            τὴν δ' ἐλελιξάμενος πτέρυγος λάβεν ἀμφιαχυῖαν.  <br>
        </P>
        <P><A>2.317</A>  αὐτὰρ ἐπεὶ κατὰ τέκνα φάγε στρουθοῖο καὶ αὐτήν,  <br>
            τὸν μὲν ἀρίζηλον θῆκεν θεὸς ὅς περ ἔφηνε:  <br>
            λᾶαν γάρ μιν ἔθηκε Κρόνου πάϊς ἀγκυλομήτεω:  <br>
            ἡμεῖς δ' ἑσταότες θαυμάζομεν οἷον ἐτύχθη.  <br>
            ὡς οὖν δεινὰ πέλωρα θεῶν εἰσῆλθ' ἑκατόμβας,  <br>
        </P>
        <P><A>2.322</A>  Κάλχας δ' αὐτίκ' ἔπειτα θεοπροπέων ἀγόρευε:  <br>
            τίπτ' ἄνεῳ ἐγένεσθε κάρη κομόωντες Ἀχαιοί;  <br>
            ἡμῖν μὲν τόδ' ἔφηνε τέρας μέγα μητίετα Ζεὺς  <br>
            ὄψιμον ὀψιτέλεστον, ὅου κλέος οὔ ποτ' ὀλεῖται.  <br>
        </P>
        <P><A>2.326</A>  ὡς οὗτος κατὰ τέκνα φάγε στρουθοῖο καὶ αὐτὴν  <br>
            ὀκτώ, ἀτὰρ μήτηρ ἐνάτη ἦν ἣ τέκε τέκνα,  <br>
            ὣς ἡμεῖς τοσσαῦτ' ἔτεα πτολεμίξομεν αὖθι,  <br>
            τῷ δεκάτῳ δὲ πόλιν αἱρήσομεν εὐρυάγυιαν.  <br>
            κεῖνος τὼς ἀγόρευε: τὰ δὴ νῦν πάντα τελεῖται.  <br>
        </P>
        <P><A>2.331</A>  ἀλλ' ἄγε μίμνετε πάντες ἐϋκνήμιδες Ἀχαιοὶ  <br>
            αὐτοῦ εἰς ὅ κεν ἄστυ μέγα Πριάμοιο ἕλωμεν.  <br>
            ὣς ἔφατ', Ἀργεῖοι δὲ μέγ' ἴαχον, ἀμφὶ δὲ νῆες  <br>
            σμερδαλέον κονάβησαν ἀϋσάντων ὑπ' Ἀχαιῶν,  <br>
            μῦθον ἐπαινήσαντες Ὀδυσσῆος θείοιο:  <br>
        </P>
        <P><A>2.336</A>  τοῖσι δὲ καὶ μετέειπε Γερήνιος ἱππότα Νέστωρ:  <br>
            ὦ πόποι ἦ δὴ παισὶν ἐοικότες ἀγοράασθε  <br>
            νηπιάχοις οἷς οὔ τι μέλει πολεμήϊα ἔργα.  <br>
            πῇ δὴ συνθεσίαι τε καὶ ὅρκια βήσεται ἥμιν;  <br>
            ἐν πυρὶ δὴ βουλαί τε γενοίατο μήδεά τ' ἀνδρῶν  <br>
            σπονδαί τ' ἄκρητοι καὶ δεξιαί, ᾗς ἐπέπιθμεν:  <br>
            αὔτως γὰρ ἐπέεσσ' ἐριδαίνομεν, οὐδέ τι μῆχος  <br>
            εὑρέμεναι δυνάμεσθα, πολὺν χρόνον ἐνθάδ' ἐόντες.  <br>
        </P>
        <P><A>2.344</A>  Ἀτρεΐδη σὺ δ' ἔθ' ὡς πρὶν ἔχων ἀστεμφέα βουλὴν  <br>
            ἄρχευ' Ἀργείοισι κατὰ κρατερὰς ὑσμίνας,  <br>
        </P>
        <P><A>2.346</A>  τούσδε δ' ἔα φθινύθειν ἕνα καὶ δύο, τοί κεν Ἀχαιῶν  <br>
            νόσφιν βουλεύωσ': ἄνυσις δ' οὐκ ἔσσεται αὐτῶν:  <br>
        </P>
        <P><A>2.348</A>  πρὶν Ἄργος δ' ἰέναι πρὶν καὶ Διὸς αἰγιόχοιο  <br>
            γνώμεναι εἴ τε ψεῦδος ὑπόσχεσις εἴ τε καὶ οὐκί.  <br>
        </P>
        <P><A>2.350</A>  φημὶ γὰρ οὖν κατανεῦσαι ὑπερμενέα Κρονίωνα  <br>
            ἤματι τῷ ὅτε νηυσὶν ἐν ὠκυπόροισιν ἔβαινον  <br>
            Ἀργεῖοι Τρώεσσι φόνον καὶ κῆρα φέροντες  <br>
            ἀστράπτων ἐπιδέξι' ἐναίσιμα σήματα φαίνων.  <br>
        </P>
        <P><A>2.354</A>  τὼ μή τις πρὶν ἐπειγέσθω οἶκον δὲ νέεσθαι  <br>
            πρίν τινα πὰρ Τρώων ἀλόχῳ κατακοιμηθῆναι,  <br>
            τίσασθαι δ' Ἑλένης ὁρμήματά τε στοναχάς τε.  <br>
        </P>
        <P><A>2.357</A>  εἰ δέ τις ἐκπάγλως ἐθέλει οἶκον δὲ νέεσθαι  <br>
            ἁπτέσθω ἧς νηὸς ἐϋσσέλμοιο μελαίνης,  <br>
            ὄφρα πρόσθ' ἄλλων θάνατον καὶ πότμον ἐπίσπῃ.  <br>
        </P>
        <P><A>2.360</A>  ἀλλὰ ἄναξ αὐτός τ' εὖ μήδεο πείθεό τ' ἄλλῳ:  <br>
            οὔ τοι ἀπόβλητον ἔπος ἔσσεται ὅττί κεν εἴπω:  <br>
            κρῖν' ἄνδρας κατὰ φῦλα κατὰ φρήτρας Ἀγάμεμνον,  <br>
            ὡς φρήτρη φρήτρηφιν ἀρήγῃ, φῦλα δὲ φύλοις.  <br>
        </P>
        <P><A>2.364</A>  εἰ δέ κεν ὣς ἕρξῃς καί τοι πείθωνται Ἀχαιοί,  <br>
            γνώσῃ ἔπειθ' ὅς θ' ἡγεμόνων κακὸς ὅς τέ νυ λαῶν  <br>
            ἠδ' ὅς κ' ἐσθλὸς ἔῃσι: κατὰ σφέας γὰρ μαχέονται.  <br>
            γνώσεαι δ' εἰ καὶ θεσπεσίῃ πόλιν οὐκ ἀλαπάξεις,  <br>
            ἦ ἀνδρῶν κακότητι καὶ ἀφραδίῃ πολέμοιο.  <br>
        </P>
        <P><A>2.369</A>  τὸν δ' ἀπαμειβόμενος προσέφη κρείων Ἀγαμέμνων:  <br>
            ἦ μὰν αὖτ' ἀγορῇ νικᾷς γέρον υἷας Ἀχαιῶν.  <br>
            αἲ γὰρ Ζεῦ τε πάτερ καὶ Ἀθηναίη καὶ Ἄπολλον  <br>
            τοιοῦτοι δέκα μοι συμφράδμονες εἶεν Ἀχαιῶν:  <br>
            τώ κε τάχ' ἠμύσειε πόλις Πριάμοιο ἄνακτος  <br>
            χερσὶν ὑφ' ἡμετέρῃσιν ἁλοῦσά τε περθομένη τε.  <br>
        </P>
        <P><A>2.375</A>  ἀλλά μοι αἰγίοχος Κρονίδης Ζεὺς ἄλγε' ἔδωκεν,  <br>
            ὅς με μετ' ἀπρήκτους ἔριδας καὶ νείκεα βάλλει.  <br>
            καὶ γὰρ ἐγὼν Ἀχιλεύς τε μαχεσσάμεθ' εἵνεκα κούρης  <br>
            ἀντιβίοις ἐπέεσσιν, ἐγὼ δ' ἦρχον χαλεπαίνων:  <br>
            εἰ δέ ποτ' ἔς γε μίαν βουλεύσομεν, οὐκέτ' ἔπειτα  <br>
            Τρωσὶν ἀνάβλησις κακοῦ ἔσσεται οὐδ' ἠβαιόν.  <br>
        </P>
        <P><A>2.381</A>  νῦν δ' ἔρχεσθ' ἐπὶ δεῖπνον ἵνα ξυνάγωμεν Ἄρηα.  <br>
            εὖ μέν τις δόρυ θηξάσθω, εὖ δ' ἀσπίδα θέσθω,  <br>
            εὖ δέ τις ἵπποισιν δεῖπνον δότω ὠκυπόδεσσιν,  <br>
            εὖ δέ τις ἅρματος ἀμφὶς ἰδὼν πολέμοιο μεδέσθω,  <br>
        </P>
        <P><A>2.385</A>  ὥς κε πανημέριοι στυγερῷ κρινώμεθ' Ἄρηϊ.  <br>
            οὐ γὰρ παυσωλή γε μετέσσεται οὐδ' ἠβαιὸν  <br>
            εἰ μὴ νὺξ ἐλθοῦσα διακρινέει μένος ἀνδρῶν.  <br>
            ἱδρώσει μέν τευ τελαμὼν ἀμφὶ στήθεσφιν  <br>
            ἀσπίδος ἀμφιβρότης, περὶ δ' ἔγχεϊ χεῖρα καμεῖται:  <br>
            ἱδρώσει δέ τευ ἵππος ἐΰξοον ἅρμα τιταίνων.  <br>
        </P>
        <P><A>2.391</A>  ὃν δέ κ' ἐγὼν ἀπάνευθε μάχης ἐθέλοντα νοήσω  <br>
            μιμνάζειν παρὰ νηυσὶ κορωνίσιν, οὔ οἱ ἔπειτα  <br>
            ἄρκιον ἐσσεῖται φυγέειν κύνας ἠδ' οἰωνούς.  <br>
        </P>
        <P><A>2.394</A>  ὣς ἔφατ', Ἀργεῖοι δὲ μέγ' ἴαχον ὡς ὅτε κῦμα  <br>
            ἀκτῇ ἐφ' ὑψηλῇ, ὅτε κινήσῃ Νότος ἐλθών,  <br>
            προβλῆτι σκοπέλῳ: τὸν δ' οὔ ποτε κύματα λείπει  <br>
            παντοίων ἀνέμων, ὅτ' ἂν ἔνθ' ἢ ἔνθα γένωνται.  <br>
        </P>
        <P><A>2.398</A>  ἀνστάντες δ' ὀρέοντο κεδασθέντες κατὰ νῆας,  <br>
            κάπνισσάν τε κατὰ κλισίας, καὶ δεῖπνον ἕλοντο.  <br>
            ἄλλος δ' ἄλλῳ ἔρεζε θεῶν αἰειγενετάων  <br>
            εὐχόμενος θάνατόν τε φυγεῖν καὶ μῶλον Ἄρηος.  <br>
        </P>
        <P><A>2.402</A>  αὐτὰρ ὃ βοῦν ἱέρευσε ἄναξ ἀνδρῶν Ἀγαμέμνων  <br>
            πίονα πενταέτηρον ὑπερμενέϊ Κρονίωνι,  <br>
            κίκλησκεν δὲ γέροντας ἀριστῆας Παναχαιῶν,  <br>
            Νέστορα μὲν πρώτιστα καὶ Ἰδομενῆα ἄνακτα,  <br>
            αὐτὰρ ἔπειτ' Αἴαντε δύω καὶ Τυδέος υἱόν,  <br>
            ἕκτον δ' αὖτ' Ὀδυσῆα Διὶ μῆτιν ἀτάλαντον.  <br>
            αὐτόματος δέ οἱ ἦλθε βοὴν ἀγαθὸς Μενέλαος:  <br>
            ᾔδεε γὰρ κατὰ θυμὸν ἀδελφεὸν ὡς ἐπονεῖτο.  <br>
            βοῦν δὲ περιστήσαντο καὶ οὐλοχύτας ἀνέλοντο:  <br>
        </P>
        <P><A>2.411</A>  τοῖσιν δ' εὐχόμενος μετέφη κρείων Ἀγαμέμνων:  <br>
            Ζεῦ κύδιστε μέγιστε κελαινεφὲς αἰθέρι ναίων  <br>
            μὴ πρὶν ἐπ' ἠέλιον δῦναι καὶ ἐπὶ κνέφας ἐλθεῖν  <br>
            πρίν με κατὰ πρηνὲς βαλέειν Πριάμοιο μέλαθρον  <br>
            αἰθαλόεν, πρῆσαι δὲ πυρὸς δηΐοιο θύρετρα,  <br>
        </P>
        <P><A>2.416</A>  Ἑκτόρεον δὲ χιτῶνα περὶ στήθεσσι δαΐξαι  <br>
            χαλκῷ ῥωγαλέον: πολέες δ' ἀμφ' αὐτὸν ἑταῖροι  <br>
            πρηνέες ἐν κονίῃσιν ὀδὰξ λαζοίατο γαῖαν.  <br>
        </P>
        <P><A>2.419</A>  ὣς ἔφατ', οὐδ' ἄρα πώ οἱ ἐπεκραίαινε Κρονίων,  <br>
            ἀλλ' ὅ γε δέκτο μὲν ἱρά, πόνον δ' ἀμέγαρτον ὄφελλεν.  <br>
        </P>
        <P><A>2.421</A>  αὐτὰρ ἐπεί ῥ' εὔξαντο καὶ οὐλοχύτας προβάλοντο,  <br>
            αὐέρυσαν μὲν πρῶτα καὶ ἔσφαξαν καὶ ἔδειραν,  <br>
            μηρούς τ' ἐξέταμον κατά τε κνίσῃ ἐκάλυψαν  <br>
            δίπτυχα ποιήσαντες, ἐπ' αὐτῶν δ' ὠμοθέτησαν.  <br>
            καὶ τὰ μὲν ἂρ σχίζῃσιν ἀφύλλοισιν κατέκαιον,  <br>
            σπλάγχνα δ' ἄρ' ἀμπείραντες ὑπείρεχον Ἡφαίστοιο.  <br>
        </P>
        <P><A>2.427</A>  αὐτὰρ ἐπεὶ κατὰ μῆρε κάη καὶ σπλάγχνα πάσαντο,  <br>
            μίστυλλόν τ' ἄρα τἆλλα καὶ ἀμφ' ὀβελοῖσιν ἔπειραν,  <br>
            ὤπτησάν τε περιφραδέως, ἐρύσαντό τε πάντα.  <br>
            αὐτὰρ ἐπεὶ παύσαντο πόνου τετύκοντό τε δαῖτα  <br>
            δαίνυντ', οὐδέ τι θυμὸς ἐδεύετο δαιτὸς ἐΐσης.  <br>
        </P>
        <P><A>2.432</A>  αὐτὰρ ἐπεὶ πόσιος καὶ ἐδητύος ἐξ ἔρον ἕντο,  <br>
            τοῖς ἄρα μύθων ἦρχε Γερήνιος ἱππότα Νέστωρ:  <br>
            Ἀτρεΐδη κύδιστε ἄναξ ἀνδρῶν Ἀγάμεμνον,  <br>
            μηκέτι νῦν δήθ' αὖθι λεγώμεθα, μηδ' ἔτι δηρὸν  <br>
            ἀμβαλλώμεθα ἔργον ὃ δὴ θεὸς ἐγγυαλίζει.  <br>
        </P>
        <P><A>2.437</A>  ἀλλ' ἄγε κήρυκες μὲν Ἀχαιῶν χαλκοχιτώνων  <br>
            λαὸν κηρύσσοντες ἀγειρόντων κατὰ νῆας,  <br>
            ἡμεῖς δ' ἀθρόοι ὧδε κατὰ στρατὸν εὐρὺν Ἀχαιῶν  <br>
            ἴομεν ὄφρα κε θᾶσσον ἐγείρομεν ὀξὺν Ἄρηα.  <br>
        </P>
        <P><A>2.441</A>  ὣς ἔφατ', οὐδ' ἀπίθησεν ἄναξ ἀνδρῶν Ἀγαμέμνων.  <br>
            αὐτίκα κηρύκεσσι λιγυφθόγγοισι κέλευσε  <br>
            κηρύσσειν πόλεμον δὲ κάρη κομόωντας Ἀχαιούς:  <br>
            οἳ μὲν ἐκήρυσσον, τοὶ δ' ἠγείροντο μάλ' ὦκα.  <br>
        </P>
        <P><A>2.445</A>  οἳ δ' ἀμφ' Ἀτρεΐωνα διοτρεφέες βασιλῆες  <br>
            θῦνον κρίνοντες, μετὰ δὲ γλαυκῶπις Ἀθήνη  <br>
            αἰγίδ' ἔχουσ' ἐρίτιμον ἀγήρων ἀθανάτην τε,  <br>
            τῆς ἑκατὸν θύσανοι παγχρύσεοι ἠερέθονται,  <br>
            πάντες ἐϋπλεκέες, ἑκατόμβοιος δὲ ἕκαστος:  <br>
        </P>
        <P><A>2.450</A>  σὺν τῇ παιφάσσουσα διέσσυτο λαὸν Ἀχαιῶν  <br>
            ὀτρύνουσ' ἰέναι: ἐν δὲ σθένος ὦρσεν ἑκάστῳ  <br>
            καρδίῃ ἄλληκτον πολεμίζειν ἠδὲ μάχεσθαι.  <br>
            τοῖσι δ' ἄφαρ πόλεμος γλυκίων γένετ' ἠὲ νέεσθαι  <br>
            ἐν νηυσὶ γλαφυρῇσι φίλην ἐς πατρίδα γαῖαν.  <br>
        </P>
        <P><A>2.455</A>  ἠΰτε πῦρ ἀΐδηλον ἐπιφλέγει ἄσπετον ὕλην  <br>
            οὔρεος ἐν κορυφῇς, ἕκαθεν δέ τε φαίνεται αὐγή,  <br>
            ὣς τῶν ἐρχομένων ἀπὸ χαλκοῦ θεσπεσίοιο  <br>
            αἴγλη παμφανόωσα δι' αἰθέρος οὐρανὸν ἷκε.  <br>
            τῶν δ' ὥς τ' ὀρνίθων πετεηνῶν ἔθνεα πολλὰ  <br>
            χηνῶν ἢ γεράνων ἢ κύκνων δουλιχοδείρων  <br>
            Ἀσίω ἐν λειμῶνι Καϋστρίου ἀμφὶ ῥέεθρα  <br>
            ἔνθα καὶ ἔνθα ποτῶνται ἀγαλλόμενα πτερύγεσσι  <br>
            κλαγγηδὸν προκαθιζόντων, σμαραγεῖ δέ τε λειμών,  <br>
        </P>
        <P><A>2.464</A>  ὣς τῶν ἔθνεα πολλὰ νεῶν ἄπο καὶ κλισιάων  <br>
            ἐς πεδίον προχέοντο Σκαμάνδριον: αὐτὰρ ὑπὸ χθὼν  <br>
            σμερδαλέον κονάβιζε ποδῶν αὐτῶν τε καὶ ἵππων.  <br>
            ἔσταν δ' ἐν λειμῶνι Σκαμανδρίῳ ἀνθεμόεντι  <br>
            μυρίοι, ὅσσά τε φύλλα καὶ ἄνθεα γίγνεται ὥρῃ.  <br>
        </P>
        <P><A>2.469</A>  ἠΰτε μυιάων ἁδινάων ἔθνεα πολλὰ  <br>
            αἵ τε κατὰ σταθμὸν ποιμνήϊον ἠλάσκουσιν  <br>
            ὥρῃ ἐν εἰαρινῇ ὅτε τε γλάγος ἄγγεα δεύει,  <br>
        </P>
        <P><A>2.472</A>  τόσσοι ἐπὶ Τρώεσσι κάρη κομόωντες Ἀχαιοὶ  <br>
            ἐν πεδίῳ ἵσταντο διαρραῖσαι μεμαῶτες.  <br>
            τοὺς δ' ὥς τ' αἰπόλια πλατέ' αἰγῶν αἰπόλοι ἄνδρες  <br>
            ῥεῖα διακρίνωσιν ἐπεί κε νομῷ μιγέωσιν,  <br>
            ὣς τοὺς ἡγεμόνες διεκόσμεον ἔνθα καὶ ἔνθα  <br>
        </P>
        <P><A>2.477</A>  ὑσμίνην δ' ἰέναι, μετὰ δὲ κρείων Ἀγαμέμνων  <br>
            ὄμματα καὶ κεφαλὴν ἴκελος Διὶ τερπικεραύνῳ,  <br>
            Ἄρεϊ δὲ ζώνην, στέρνον δὲ Ποσειδάωνι.  <br>
            ἠΰτε βοῦς ἀγέληφι μέγ' ἔξοχος ἔπλετο πάντων  <br>
            ταῦρος: ὃ γάρ τε βόεσσι μεταπρέπει ἀγρομένῃσι:  <br>
            τοῖον ἄρ' Ἀτρεΐδην θῆκε Ζεὺς ἤματι κείνῳ  <br>
            ἐκπρεπέ' ἐν πολλοῖσι καὶ ἔξοχον ἡρώεσσιν.  <br>
        </P>
        <P><A>2.484</A>  ἔσπετε νῦν μοι Μοῦσαι Ὀλύμπια δώματ' ἔχουσαι:  <br>
            ὑμεῖς γὰρ θεαί ἐστε πάρεστέ τε ἴστέ τε πάντα,  <br>
            ἡμεῖς δὲ κλέος οἶον ἀκούομεν οὐδέ τι ἴδμεν:  <br>
            οἵ τινες ἡγεμόνες Δαναῶν καὶ κοίρανοι ἦσαν:  <br>
            πληθὺν δ' οὐκ ἂν ἐγὼ μυθήσομαι οὐδ' ὀνομήνω,  <br>
        </P>
        <P><A>2.489</A>  οὐδ' εἴ μοι δέκα μὲν γλῶσσαι, δέκα δὲ στόματ' εἶεν,  <br>
            φωνὴ δ' ἄρρηκτος, χάλκεον δέ μοι ἦτορ ἐνείη,  <br>
            εἰ μὴ Ὀλυμπιάδες Μοῦσαι Διὸς αἰγιόχοιο  <br>
            θυγατέρες μνησαίαθ' ὅσοι ὑπὸ Ἴλιον ἦλθον:  <br>
            ἀρχοὺς αὖ νηῶν ἐρέω νῆάς τε προπάσας.  <br>
        </P>
        <P><A>2.494</A>  Βοιωτῶν μὲν Πηνέλεως καὶ Λήϊτος ἦρχον  <br>
            Ἀρκεσίλαός τε Προθοήνωρ τε Κλονίος τε,  <br>
            οἵ θ' Ὑρίην ἐνέμοντο καὶ Αὐλίδα πετρήεσσαν  <br>
            Σχοῖνόν τε Σκῶλόν τε πολύκνημόν τ' Ἐτεωνόν,  <br>
            Θέσπειαν Γραῖάν τε καὶ εὐρύχορον Μυκαλησσόν,  <br>
            οἵ τ' ἀμφ' Ἅρμ' ἐνέμοντο καὶ Εἰλέσιον καὶ Ἐρυθράς,  <br>
        </P>
        <P><A>2.500</A>  οἵ τ' Ἐλεῶν' εἶχον ἠδ' Ὕλην καὶ Πετεῶνα,  <br>
            Ὠκαλέην Μεδεῶνά τ' ἐϋκτίμενον πτολίεθρον,  <br>
            Κώπας Εὔτρησίν τε πολυτρήρωνά τε Θίσβην,  <br>
            οἵ τε Κορώνειαν καὶ ποιήενθ' Ἁλίαρτον,  <br>
            οἵ τε Πλάταιαν ἔχον ἠδ' οἳ Γλισᾶντ' ἐνέμοντο,  <br>
        </P>
        <P><A>2.505</A>  οἵ θ' Ὑποθήβας εἶχον ἐϋκτίμενον πτολίεθρον,  <br>
            Ὀγχηστόν θ' ἱερὸν Ποσιδήϊον ἀγλαὸν ἄλσος,  <br>
            οἵ τε πολυστάφυλον Ἄρνην ἔχον, οἵ τε Μίδειαν  <br>
            Νῖσάν τε ζαθέην Ἀνθηδόνα τ' ἐσχατόωσαν:  <br>
            τῶν μὲν πεντήκοντα νέες κίον, ἐν δὲ ἑκάστῃ  <br>
            κοῦροι Βοιωτῶν ἑκατὸν καὶ εἴκοσι βαῖνον.  <br>
        </P>
        <P><A>2.511</A>  οἳ δ' Ἀσπληδόνα ναῖον ἰδ' Ὀρχομενὸν Μινύειον,  <br>
            τῶν ἦρχ' Ἀσκάλαφος καὶ Ἰάλμενος υἷες Ἄρηος  <br>
            οὓς τέκεν Ἀστυόχη δόμῳ Ἄκτορος Ἀζεΐδαο,  <br>
            παρθένος αἰδοίη ὑπερώϊον εἰσαναβᾶσα  <br>
            Ἄρηϊ κρατερῷ: ὃ δέ οἱ παρελέξατο λάθρῃ:  <br>
            τοῖς δὲ τριήκοντα γλαφυραὶ νέες ἐστιχόωντο.  <br>
        </P>
        <P><A>2.517</A>  αὐτὰρ Φωκήων Σχεδίος καὶ Ἐπίστροφος ἦρχον  <br>
            υἷες Ἰφίτου μεγαθύμου Ναυβολίδαο,  <br>
            οἳ Κυπάρισσον ἔχον Πυθῶνά τε πετρήεσσαν  <br>
            Κρῖσάν τε ζαθέην καὶ Δαυλίδα καὶ Πανοπῆα,  <br>
            οἵ τ' Ἀνεμώρειαν καὶ Ὑάμπολιν ἀμφενέμοντο,  <br>
            οἵ τ' ἄρα πὰρ ποταμὸν Κηφισὸν δῖον ἔναιον,  <br>
            οἵ τε Λίλαιαν ἔχον πηγῇς ἔπι Κηφισοῖο:  <br>
            τοῖς δ' ἅμα τεσσαράκοντα μέλαιναι νῆες ἕποντο.  <br>
            οἳ μὲν Φωκήων στίχας ἵστασαν ἀμφιέποντες,  <br>
            Βοιωτῶν δ' ἔμπλην ἐπ' ἀριστερὰ θωρήσσοντο.  <br>
        </P>
        <P><A>2.527</A>  Λοκρῶν δ' ἡγεμόνευεν Ὀϊλῆος ταχὺς Αἴας  <br>
            μείων, οὔ τι τόσος γε ὅσος Τελαμώνιος Αἴας  <br>
            ἀλλὰ πολὺ μείων: ὀλίγος μὲν ἔην λινοθώρηξ,  <br>
            ἐγχείῃ δ' ἐκέκαστο Πανέλληνας καὶ Ἀχαιούς:  <br>
            οἳ Κῦνόν τ' ἐνέμοντ' Ὀπόεντά τε Καλλίαρόν τε  <br>
            Βῆσσάν τε Σκάρφην τε καὶ Αὐγειὰς ἐρατεινὰς  <br>
            Τάρφην τε Θρόνιον τε Βοαγρίου ἀμφὶ ῥέεθρα:  <br>
            τῷ δ' ἅμα τεσσαράκοντα μέλαιναι νῆες ἕποντο  <br>
            Λοκρῶν, οἳ ναίουσι πέρην ἱερῆς Εὐβοίης.  <br>
        </P>
        <P><A>2.536</A>  οἳ δ' Εὔβοιαν ἔχον μένεα πνείοντες Ἄβαντες  <br>
            Χαλκίδα τ' Εἰρέτριάν τε πολυστάφυλόν θ' Ἱστίαιαν  <br>
            Κήρινθόν τ' ἔφαλον Δίου τ' αἰπὺ πτολίεθρον,  <br>
            οἵ τε Κάρυστον ἔχον ἠδ' οἳ Στύρα ναιετάασκον,  <br>
        </P>
        <P><A>2.540</A>  τῶν αὖθ' ἡγεμόνευ' Ἐλεφήνωρ ὄζος Ἄρηος  <br>
            Χαλκωδοντιάδης μεγαθύμων ἀρχὸς Ἀβάντων.  <br>
            τῷ δ' ἅμ' Ἄβαντες ἕποντο θοοὶ ὄπιθεν κομόωντες  <br>
            αἰχμηταὶ μεμαῶτες ὀρεκτῇσιν μελίῃσι  <br>
            θώρηκας ῥήξειν δηΐων ἀμφὶ στήθεσσι:  <br>
            τῷ δ' ἅμα τεσσαράκοντα μέλαιναι νῆες ἕποντο.  <br>
        </P>
        <P><A>2.546</A>  οἳ δ' ἄρ' Ἀθήνας εἶχον ἐϋκτίμενον πτολίεθρον  <br>
            δῆμον Ἐρεχθῆος μεγαλήτορος, ὅν ποτ' Ἀθήνη  <br>
            θρέψε Διὸς θυγάτηρ, τέκε δὲ ζείδωρος ἄρουρα,  <br>
            κὰδ δ' ἐν Ἀθήνῃς εἷσεν ἑῷ ἐν πίονι νηῷ:  <br>
        </P>
        <P><A>2.550</A>  ἔνθα δέ μιν ταύροισι καὶ ἀρνειοῖς ἱλάονται  <br>
            κοῦροι Ἀθηναίων περιτελλομένων ἐνιαυτῶν:  <br>
            τῶν αὖθ' ἡγεμόνευ' υἱὸς Πετεῶο Μενεσθεύς.  <br>
            τῷ δ' οὔ πώ τις ὁμοῖος ἐπιχθόνιος γένετ' ἀνὴρ  <br>
            κοσμῆσαι ἵππους τε καὶ ἀνέρας ἀσπιδιώτας:  <br>
            Νέστωρ οἶος ἔριζεν: ὃ γὰρ προγενέστερος ἦεν:  <br>
            τῷ δ' ἅμα πεντήκοντα μέλαιναι νῆες ἕποντο.  <br>
        </P>
        <P><A>2.557</A>  Αἴας δ' ἐκ Σαλαμῖνος ἄγεν δυοκαίδεκα νῆας,  <br>
            στῆσε δ' ἄγων ἵν' Ἀθηναίων ἵσταντο φάλαγγες.  <br>
        </P>
        <P><A>2.559</A>  οἳ δ' Ἄργός τ' εἶχον Τίρυνθά τε τειχιόεσσαν  <br>
            Ἑρμιόνην Ἀσίνην τε, βαθὺν κατὰ κόλπον ἐχούσας,  <br>
            Τροιζῆν' Ἠϊόνας τε καὶ ἀμπελόεντ' Ἐπίδαυρον,  <br>
            οἵ τ' ἔχον Αἴγιναν Μάσητά τε κοῦροι Ἀχαιῶν,  <br>
            τῶν αὖθ' ἡγεμόνευε βοὴν ἀγαθὸς Διομήδης  <br>
            καὶ Σθένελος, Καπανῆος ἀγακλειτοῦ φίλος υἱός:  <br>
        </P>
        <P><A>2.565</A>  τοῖσι δ' ἅμ' Εὐρύαλος τρίτατος κίεν ἰσόθεος φὼς  <br>
            Μηκιστέος υἱὸς Ταλαϊονίδαο ἄνακτος:  <br>
            συμπάντων δ' ἡγεῖτο βοὴν ἀγαθὸς Διομήδης:  <br>
            τοῖσι δ' ἅμ' ὀγδώκοντα μέλαιναι νῆες ἕποντο.  <br>
        </P>
        <P><A>2.569</A>  οἳ δὲ Μυκήνας εἶχον ἐϋκτίμενον πτολίεθρον  <br>
            ἀφνειόν τε Κόρινθον ἐϋκτιμένας τε Κλεωνάς,  <br>
            Ὀρνειάς τ' ἐνέμοντο Ἀραιθυρέην τ' ἐρατεινὴν  <br>
            καὶ Σικυῶν', ὅθ' ἄρ' Ἄδρηστος πρῶτ' ἐμβασίλευεν,  <br>
            οἵ θ' Ὑπερησίην τε καὶ αἰπεινὴν Γονόεσσαν  <br>
            Πελλήνην τ' εἶχον ἠδ' Αἴγιον ἀμφενέμοντο  <br>
            Αἰγιαλόν τ' ἀνὰ πάντα καὶ ἀμφ' Ἑλίκην εὐρεῖαν,  <br>
        </P>
        <P><A>2.576</A>  τῶν ἑκατὸν νηῶν ἦρχε κρείων Ἀγαμέμνων  <br>
            Ἀτρεΐδης: ἅμα τῷ γε πολὺ πλεῖστοι καὶ ἄριστοι  <br>
            λαοὶ ἕποντ': ἐν δ' αὐτὸς ἐδύσετο νώροπα χαλκὸν  <br>
            κυδιόων, πᾶσιν δὲ μετέπρεπεν ἡρώεσσιν  <br>
            οὕνεκ' ἄριστος ἔην πολὺ δὲ πλείστους ἄγε λαούς.  <br>
        </P>
        <P><A>2.581</A>  οἳ δ' εἶχον κοίλην Λακεδαίμονα κητώεσσαν,  <br>
            Φᾶρίν τε Σπάρτην τε πολυτρήρωνά τε Μέσσην,  <br>
            Βρυσειάς τ' ἐνέμοντο καὶ Αὐγειὰς ἐρατεινάς,  <br>
            οἵ τ' ἄρ' Ἀμύκλας εἶχον Ἕλος τ' ἔφαλον πτολίεθρον,  <br>
            οἵ τε Λάαν εἶχον ἠδ' Οἴτυλον ἀμφενέμοντο,  <br>
        </P>
        <P><A>2.586</A>  τῶν οἱ ἀδελφεὸς ἦρχε βοὴν ἀγαθὸς Μενέλαος  <br>
            ἑξήκοντα νεῶν: ἀπάτερθε δὲ θωρήσσοντο:  <br>
            ἐν δ' αὐτὸς κίεν ᾗσι προθυμίῃσι πεποιθὼς  <br>
            ὀτρύνων πόλεμον δέ: μάλιστα δὲ ἵετο θυμῷ  <br>
            τίσασθαι Ἑλένης ὁρμήματά τε στοναχάς τε.  <br>
        </P>
        <P><A>2.591</A>  οἳ δὲ Πύλον τ' ἐνέμοντο καὶ Ἀρήνην ἐρατεινὴν  <br>
            καὶ Θρύον Ἀλφειοῖο πόρον καὶ ἐΰκτιτον Αἰπὺ  <br>
            καὶ Κυπαρισσήεντα καὶ Ἀμφιγένειαν ἔναιον  <br>
            καὶ Πτελεὸν καὶ Ἕλος καὶ Δώριον, ἔνθά τε Μοῦσαι  <br>
            ἀντόμεναι Θάμυριν τὸν Θρήϊκα παῦσαν ἀοιδῆς  <br>
            Οἰχαλίηθεν ἰόντα παρ' Εὐρύτου Οἰχαλιῆος:  <br>
            στεῦτο γὰρ εὐχόμενος νικησέμεν εἴ περ ἂν αὐταὶ  <br>
            Μοῦσαι ἀείδοιεν κοῦραι Διὸς αἰγιόχοιο:  <br>
        </P>
        <P><A>2.599</A>  αἳ δὲ χολωσάμεναι πηρὸν θέσαν, αὐτὰρ ἀοιδὴν  <br>
            θεσπεσίην ἀφέλοντο καὶ ἐκλέλαθον κιθαριστύν:  <br>
            τῶν αὖθ' ἡγεμόνευε Γερήνιος ἱππότα Νέστωρ:  <br>
            τῷ δ' ἐνενήκοντα γλαφυραὶ νέες ἐστιχόωντο.  <br>
        </P>
        <P><A>2.603</A>  οἳ δ' ἔχον Ἀρκαδίην ὑπὸ Κυλλήνης ὄρος αἰπὺ  <br>
            Αἰπύτιον παρὰ τύμβον ἵν' ἀνέρες ἀγχιμαχηταί,  <br>
            οἳ Φενεόν τ' ἐνέμοντο καὶ Ὀρχομενὸν πολύμηλον  <br>
            Ῥίπην τε Στρατίην τε καὶ ἠνεμόεσσαν Ἐνίσπην  <br>
            καὶ Τεγέην εἶχον καὶ Μαντινέην ἐρατεινὴν  <br>
            Στύμφηλόν τ' εἶχον καὶ Παρρασίην ἐνέμοντο,  <br>
        </P>
        <P><A>2.609</A>  τῶν ἦρχ' Ἀγκαίοιο πάϊς κρείων Ἀγαπήνωρ  <br>
            ἑξήκοντα νεῶν: πολέες δ' ἐν νηῒ ἑκάστῃ  <br>
            Ἀρκάδες ἄνδρες ἔβαινον ἐπιστάμενοι πολεμίζειν.  <br>
            αὐτὸς γάρ σφιν δῶκεν ἄναξ ἀνδρῶν Ἀγαμέμνων  <br>
            νῆας ἐϋσσέλμους περάαν ἐπὶ οἴνοπα πόντον  <br>
            Ἀτρεΐδης, ἐπεὶ οὔ σφι θαλάσσια ἔργα μεμήλει.  <br>
        </P>
        <P><A>2.615</A>  οἳ δ' ἄρα Βουπράσιόν τε καὶ Ἤλιδα δῖαν ἔναιον  <br>
            ὅσσον ἐφ' Ὑρμίνη καὶ Μύρσινος ἐσχατόωσα  <br>
            πέτρη τ' Ὠλενίη καὶ Ἀλήσιον ἐντὸς ἐέργει,  <br>
            τῶν αὖ τέσσαρες ἀρχοὶ ἔσαν, δέκα δ' ἀνδρὶ ἑκάστῳ  <br>
            νῆες ἕποντο θοαί, πολέες δ' ἔμβαινον Ἐπειοί.  <br>
        </P>
        <P><A>2.620</A>  τῶν μὲν ἄρ' Ἀμφίμαχος καὶ Θάλπιος ἡγησάσθην  <br>
            υἷες ὃ μὲν Κτεάτου, ὃ δ' ἄρ' Εὐρύτου, Ἀκτορίωνε:  <br>
            τῶν δ' Ἀμαρυγκεΐδης ἦρχε κρατερὸς Διώρης:  <br>
            τῶν δὲ τετάρτων ἦρχε Πολύξεινος θεοειδὴς  <br>
            υἱὸς Ἀγασθένεος Αὐγηϊάδαο ἄνακτος.  <br>
        </P>
        <P><A>2.625</A>  οἳ δ' ἐκ Δουλιχίοιο Ἐχινάων θ' ἱεράων  <br>
            νήσων, αἳ ναίουσι πέρην ἁλὸς Ἤλιδος ἄντα,  <br>
            τῶν αὖθ' ἡγεμόνευε Μέγης ἀτάλαντος Ἄρηϊ  <br>
            Φυλεΐδης, ὃν τίκτε Διῒ φίλος ἱππότα Φυλεύς,  <br>
            ὅς ποτε Δουλίχιον δ' ἀπενάσσατο πατρὶ χολωθείς:  <br>
            τῷ δ' ἅμα τεσσαράκοντα μέλαιναι νῆες ἕποντο.  <br>
        </P>
        <P><A>2.631</A>  αὐτὰρ Ὀδυσσεὺς ἦγε Κεφαλλῆνας μεγαθύμους,  <br>
            οἵ ῥ' Ἰθάκην εἶχον καὶ Νήριτον εἰνοσίφυλλον  <br>
            καὶ Κροκύλει' ἐνέμοντο καὶ Αἰγίλιπα τρηχεῖαν,  <br>
            οἵ τε Ζάκυνθον ἔχον ἠδ' οἳ Σάμον ἀμφενέμοντο,  <br>
            οἵ τ' ἤπειρον ἔχον ἠδ' ἀντιπέραι' ἐνέμοντο:  <br>
            τῶν μὲν Ὀδυσσεὺς ἦρχε Διὶ μῆτιν ἀτάλαντος:  <br>
            τῷ δ' ἅμα νῆες ἕποντο δυώδεκα μιλτοπάρῃοι.  <br>
        </P>
        <P><A>2.638</A>  Αἰτωλῶν δ' ἡγεῖτο Θόας Ἀνδραίμονος υἱός,  <br>
            οἳ Πλευρῶν' ἐνέμοντο καὶ Ὤλενον ἠδὲ Πυλήνην  <br>
            Χαλκίδα τ' ἀγχίαλον Καλυδῶνά τε πετρήεσσαν:  <br>
            οὐ γὰρ ἔτ' Οἰνῆος μεγαλήτορος υἱέες ἦσαν,  <br>
            οὐδ' ἄρ' ἔτ' αὐτὸς ἔην, θάνε δὲ ξανθὸς Μελέαγρος:  <br>
            τῷ δ' ἐπὶ πάντ' ἐτέταλτο ἀνασσέμεν Αἰτωλοῖσι:  <br>
            τῷ δ' ἅμα τεσσαράκοντα μέλαιναι νῆες ἕποντο.  <br>
        </P>
        <P><A>2.645</A>  Κρητῶν δ' Ἰδομενεὺς δουρὶ κλυτὸς ἡγεμόνευεν,  <br>
            οἳ Κνωσόν τ' εἶχον Γόρτυνά τε τειχιόεσσαν,  <br>
            Λύκτον Μίλητόν τε καὶ ἀργινόεντα Λύκαστον  <br>
            Φαιστόν τε Ῥύτιόν τε, πόλεις εὖ ναιετοώσας,  <br>
            ἄλλοι θ' οἳ Κρήτην ἑκατόμπολιν ἀμφενέμοντο.  <br>
            τῶν μὲν ἄρ' Ἰδομενεὺς δουρὶ κλυτὸς ἡγεμόνευε  <br>
            Μηριόνης τ' ἀτάλαντος Ἐνυαλίῳ ἀνδρειφόντῃ:  <br>
            τοῖσι δ' ἅμ' ὀγδώκοντα μέλαιναι νῆες ἕποντο.  <br>
        </P>
        <P><A>2.653</A>  Τληπόλεμος δ' Ἡρακλεΐδης ἠΰς τε μέγας τε  <br>
            ἐκ Ῥόδου ἐννέα νῆας ἄγεν Ῥοδίων ἀγερώχων,  <br>
            οἳ Ῥόδον ἀμφενέμοντο διὰ τρίχα κοσμηθέντες  <br>
            Λίνδον Ἰηλυσόν τε καὶ ἀργινόεντα Κάμειρον.  <br>
            τῶν μὲν Τληπόλεμος δουρὶ κλυτὸς ἡγεμόνευεν,  <br>
            ὃν τέκεν Ἀστυόχεια βίῃ Ἡρακληείῃ,  <br>
            τὴν ἄγετ' ἐξ Ἐφύρης ποταμοῦ ἄπο Σελλήεντος  <br>
            πέρσας ἄστεα πολλὰ διοτρεφέων αἰζηῶν.  <br>
        </P>
        <P><A>2.661</A>  Τληπόλεμος δ' ἐπεὶ οὖν τράφ' ἐνὶ μεγάρῳ εὐπήκτῳ,  <br>
            αὐτίκα πατρὸς ἑοῖο φίλον μήτρωα κατέκτα  <br>
            ἤδη γηράσκοντα Λικύμνιον ὄζον Ἄρηος:  <br>
            αἶψα δὲ νῆας ἔπηξε, πολὺν δ' ὅ γε λαὸν ἀγείρας  <br>
        </P>
        <P><A>2.665</A>  βῆ φεύγων ἐπὶ πόντον: ἀπείλησαν γάρ οἱ ἄλλοι  <br>
            υἱέες υἱωνοί τε βίης Ἡρακληείης.  <br>
            αὐτὰρ ὅ γ' ἐς Ῥόδον ἷξεν ἀλώμενος ἄλγεα πάσχων:  <br>
            τριχθὰ δὲ ᾤκηθεν καταφυλαδόν, ἠδὲ φίληθεν  <br>
            ἐκ Διός, ὅς τε θεοῖσι καὶ ἀνθρώποισιν ἀνάσσει,  <br>
            καί σφιν θεσπέσιον πλοῦτον κατέχευε Κρονίων.  <br>
        </P>
        <P><A>2.671</A>  Νιρεὺς αὖ Σύμηθεν ἄγε τρεῖς νῆας ἐΐσας  <br>
            Νιρεὺς Ἀγλαΐης υἱὸς Χαρόποιό τ' ἄνακτος  <br>
            Νιρεύς, ὃς κάλλιστος ἀνὴρ ὑπὸ Ἴλιον ἦλθε  <br>
            τῶν ἄλλων Δαναῶν μετ' ἀμύμονα Πηλεΐωνα:  <br>
            ἀλλ' ἀλαπαδνὸς ἔην, παῦρος δέ οἱ εἵπετο λαός.  <br>
        </P>
        <P><A>2.676</A>  οἳ δ' ἄρα Νίσυρόν τ' εἶχον Κράπαθόν τε Κάσον τε  <br>
            καὶ Κῶν Εὐρυπύλοιο πόλιν νήσους τε Καλύδνας,  <br>
            τῶν αὖ Φείδιππός τε καὶ Ἄντιφος ἡγησάσθην  <br>
            Θεσσαλοῦ υἷε δύω Ἡρακλεΐδαο ἄνακτος:  <br>
            τοῖς δὲ τριήκοντα γλαφυραὶ νέες ἐστιχόωντο.  <br>
        </P>
        <P><A>2.681</A>  νῦν αὖ τοὺς ὅσσοι τὸ Πελασγικὸν Ἄργος ἔναιον,  <br>
            οἵ τ' Ἄλον οἵ τ' Ἀλόπην οἵ τε Τρηχῖνα νέμοντο,  <br>
            οἵ τ' εἶχον Φθίην ἠδ' Ἑλλάδα καλλιγύναικα,  <br>
            Μυρμιδόνες δὲ καλεῦντο καὶ Ἕλληνες καὶ Ἀχαιοί,  <br>
            τῶν αὖ πεντήκοντα νεῶν ἦν ἀρχὸς Ἀχιλλεύς.  <br>
        </P>
        <P><A>2.686</A>  ἀλλ' οἵ γ' οὐ πολέμοιο δυσηχέος ἐμνώοντο:  <br>
            οὐ γὰρ ἔην ὅς τίς σφιν ἐπὶ στίχας ἡγήσαιτο:  <br>
            κεῖτο γὰρ ἐν νήεσσι ποδάρκης δῖος Ἀχιλλεὺς  <br>
            κούρης χωόμενος Βρισηΐδος ἠϋκόμοιο,  <br>
            τὴν ἐκ Λυρνησσοῦ ἐξείλετο πολλὰ μογήσας  <br>
            Λυρνησσὸν διαπορθήσας καὶ τείχεα Θήβης,  <br>
            κὰδ δὲ Μύνητ' ἔβαλεν καὶ Ἐπίστροφον ἐγχεσιμώρους,  <br>
            υἱέας Εὐηνοῖο Σεληπιάδαο ἄνακτος:  <br>
            τῆς ὅ γε κεῖτ' ἀχέων, τάχα δ' ἀνστήσεσθαι ἔμελλεν.  <br>
        </P>
        <P><A>2.695</A>  οἳ δ' εἶχον Φυλάκην καὶ Πύρασον ἀνθεμόεντα  <br>
            Δήμητρος τέμενος, Ἴτωνά τε μητέρα μήλων,  <br>
            ἀγχίαλόν τ' Ἀντρῶνα ἰδὲ Πτελεὸν λεχεποίην,  <br>
            τῶν αὖ Πρωτεσίλαος ἀρήϊος ἡγεμόνευε  <br>
            ζωὸς ἐών: τότε δ' ἤδη ἔχεν κάτα γαῖα μέλαινα.  <br>
        </P>
        <P><A>2.700</A>  τοῦ δὲ καὶ ἀμφιδρυφὴς ἄλοχος Φυλάκῃ ἐλέλειπτο  <br>
            καὶ δόμος ἡμιτελής: τὸν δ' ἔκτανε Δάρδανος ἀνὴρ  <br>
            νηὸς ἀποθρῴσκοντα πολὺ πρώτιστον Ἀχαιῶν.  <br>
            οὐδὲ μὲν οὐδ' οἳ ἄναρχοι ἔσαν, πόθεόν γε μὲν ἀρχόν:  <br>
        </P>
        <P><A>2.704</A>  ἀλλά σφεας κόσμησε Ποδάρκης ὄζος Ἄρηος  <br>
            Ἰφίκλου υἱὸς πολυμήλου Φυλακίδαο  <br>
            αὐτοκασίγνητος μεγαθύμου Πρωτεσιλάου  <br>
            ὁπλότερος γενεῇ: ὁ δ' ἅμα πρότερος καὶ ἀρείων  <br>
            ἥρως Πρωτεσίλαος ἀρήϊος: οὐδέ τι λαοὶ  <br>
            δεύονθ' ἡγεμόνος, πόθεόν γε μὲν ἐσθλὸν ἐόντα:  <br>
            τῷ δ' ἅμα τεσσαράκοντα μέλαιναι νῆες ἕποντο.  <br>
        </P>
        <P><A>2.711</A>  οἳ δὲ Φερὰς ἐνέμοντο παραὶ Βοιβηΐδα λίμνην  <br>
            Βοίβην καὶ Γλαφύρας καὶ ἐϋκτιμένην Ἰαωλκόν,  <br>
            τῶν ἦρχ' Ἀδμήτοιο φίλος πάϊς ἕνδεκα νηῶν  <br>
            Εὔμηλος, τὸν ὑπ' Ἀδμήτῳ τέκε δῖα γυναικῶν  <br>
            Ἄλκηστις Πελίαο θυγατρῶν εἶδος ἀρίστη.  <br>
        </P>
        <P><A>2.716</A>  οἳ δ' ἄρα Μηθώνην καὶ Θαυμακίην ἐνέμοντο  <br>
            καὶ Μελίβοιαν ἔχον καὶ Ὀλιζῶνα τρηχεῖαν,  <br>
            τῶν δὲ Φιλοκτήτης ἦρχεν τόξων ἐῢ εἰδὼς  <br>
            ἑπτὰ νεῶν: ἐρέται δ' ἐν ἑκάστῃ πεντήκοντα  <br>
            ἐμβέβασαν τόξων εὖ εἰδότες ἶφι μάχεσθαι.  <br>
        </P>
        <P><A>2.721</A>  ἀλλ' ὃ μὲν ἐν νήσῳ κεῖτο κρατέρ' ἄλγεα πάσχων  <br>
            Λήμνῳ ἐν ἠγαθέῃ, ὅθι μιν λίπον υἷες Ἀχαιῶν  <br>
            ἕλκεϊ μοχθίζοντα κακῷ ὀλοόφρονος ὕδρου:  <br>
            ἔνθ' ὅ γε κεῖτ' ἀχέων: τάχα δὲ μνήσεσθαι ἔμελλον  <br>
            Ἀργεῖοι παρὰ νηυσὶ Φιλοκτήταο ἄνακτος.  <br>
        </P>
        <P><A>2.726</A>  οὐδὲ μὲν οὐδ' οἳ ἄναρχοι ἔσαν, πόθεόν γε μὲν ἀρχόν:  <br>
            ἀλλὰ Μέδων κόσμησεν Ὀϊλῆος νόθος υἱός,  <br>
            τόν ῥ' ἔτεκεν Ῥήνη ὑπ' Ὀϊλῆϊ πτολιπόρθῳ.  <br>
        </P>
        <P><A>2.729</A>  οἳ δ' εἶχον Τρίκκην καὶ Ἰθώμην κλωμακόεσσαν,  <br>
            οἵ τ' ἔχον Οἰχαλίην πόλιν Εὐρύτου Οἰχαλιῆος,  <br>
            τῶν αὖθ' ἡγείσθην Ἀσκληπιοῦ δύο παῖδε  <br>
            ἰητῆρ' ἀγαθὼ Ποδαλείριος ἠδὲ Μαχάων:  <br>
            τοῖς δὲ τριήκοντα γλαφυραὶ νέες ἐστιχόωντο.  <br>
        </P>
        <P><A>2.734</A>  οἳ δ' ἔχον Ὀρμένιον, οἵ τε κρήνην Ὑπέρειαν,  <br>
            οἵ τ' ἔχον Ἀστέριον Τιτάνοιό τε λευκὰ κάρηνα,  <br>
            τῶν ἦρχ' Εὐρύπυλος Εὐαίμονος ἀγλαὸς υἱός:  <br>
            τῷ δ' ἅμα τεσσαράκοντα μέλαιναι νῆες ἕποντο.  <br>
        </P>
        <P><A>2.738</A>  οἳ δ' Ἄργισσαν ἔχον καὶ Γυρτώνην ἐνέμοντο,  <br>
            Ὄρθην Ἠλώνην τε πόλιν τ' Ὀλοοσσόνα λευκήν,  <br>
            τῶν αὖθ' ἡγεμόνευε μενεπτόλεμος Πολυποίτης  <br>
            υἱὸς Πειριθόοιο τὸν ἀθάνατος τέκετο Ζεύς:  <br>
        </P>
        <P><A>2.742</A>  τόν ῥ' ὑπὸ Πειριθόῳ τέκετο κλυτὸς Ἱπποδάμεια  <br>
            ἤματι τῷ ὅτε Φῆρας ἐτίσατο λαχνήεντας,  <br>
            τοὺς δ' ἐκ Πηλίου ὦσε καὶ Αἰθίκεσσι πέλασσεν:  <br>
            οὐκ οἶος, ἅμα τῷ γε Λεοντεὺς ὄζος Ἄρηος  <br>
            υἱὸς ὑπερθύμοιο Κορώνου Καινεΐδαο:  <br>
            τοῖς δ' ἅμα τεσσαράκοντα μέλαιναι νῆες ἕποντο.  <br>
        </P>
        <P><A>2.748</A>  Γουνεὺς δ' ἐκ Κύφου ἦγε δύω καὶ εἴκοσι νῆας:  <br>
            τῷ δ' Ἐνιῆνες ἕποντο μενεπτόλεμοί τε Περαιβοὶ  <br>
            οἳ περὶ Δωδώνην δυσχείμερον οἰκί' ἔθεντο,  <br>
            οἵ τ' ἀμφ' ἱμερτὸν Τιταρησσὸν ἔργα νέμοντο  <br>
            ὅς ῥ' ἐς Πηνειὸν προΐει καλλίρροον ὕδωρ,  <br>
            οὐδ' ὅ γε Πηνειῷ συμμίσγεται ἀργυροδίνῃ,  <br>
            ἀλλά τέ μιν καθύπερθεν ἐπιρρέει ἠΰτ' ἔλαιον:  <br>
            ὅρκου γὰρ δεινοῦ Στυγὸς ὕδατός ἐστιν ἀπορρώξ.  <br>
        </P>
        <P><A>2.756</A>  Μαγνήτων δ' ἦρχε Πρόθοος Τενθρηδόνος υἱός,  <br>
            οἳ περὶ Πηνειὸν καὶ Πήλιον εἰνοσίφυλλον  <br>
            ναίεσκον: τῶν μὲν Πρόθοος θοὸς ἡγεμόνευε,  <br>
            τῷ δ' ἅμα τεσσαράκοντα μέλαιναι νῆες ἕποντο.  <br>
        </P>
        <P><A>2.760</A>  οὗτοι ἄρ' ἡγεμόνες Δαναῶν καὶ κοίρανοι ἦσαν:  <br>
            τίς τὰρ τῶν ὄχ' ἄριστος ἔην σύ μοι ἔννεπε Μοῦσα  <br>
            αὐτῶν ἠδ' ἵππων, οἳ ἅμ' Ἀτρεΐδῃσιν ἕποντο.  <br>
        </P>
        <P><A>2.763</A>  ἵπποι μὲν μέγ' ἄρισται ἔσαν Φηρητιάδαο,  <br>
            τὰς Εὔμηλος ἔλαυνε ποδώκεας ὄρνιθας ὣς  <br>
            ὄτριχας οἰέτεας σταφύλῇ ἐπὶ νῶτον ἐΐσας:  <br>
            τὰς ἐν Πηρείῃ θρέψ' ἀργυρότοξος Ἀπόλλων  <br>
            ἄμφω θηλείας, φόβον Ἄρηος φορεούσας.  <br>
        </P>
        <P><A>2.768</A>  ἀνδρῶν αὖ μέγ' ἄριστος ἔην Τελαμώνιος Αἴας  <br>
            ὄφρ' Ἀχιλεὺς μήνιεν: ὃ γὰρ πολὺ φέρτατος ἦεν,  <br>
            ἵπποι θ' οἳ φορέεσκον ἀμύμονα Πηλεΐωνα.  <br>
            ἀλλ' ὃ μὲν ἐν νήεσσι κορωνίσι ποντοπόροισι  <br>
            κεῖτ' ἀπομηνίσας Ἀγαμέμνονι ποιμένι λαῶν  <br>
            Ἀτρεΐδῃ: λαοὶ δὲ παρὰ ῥηγμῖνι θαλάσσης  <br>
        </P>
        <P><A>2.774</A>  δίσκοισιν τέρποντο καὶ αἰγανέῃσιν ἱέντες  <br>
            τόξοισίν θ': ἵπποι δὲ παρ' ἅρμασιν οἷσιν ἕκαστος  <br>
            λωτὸν ἐρεπτόμενοι ἐλεόθρεπτόν τε σέλινον  <br>
            ἕστασαν: ἅρματα δ' εὖ πεπυκασμένα κεῖτο ἀνάκτων  <br>
            ἐν κλισίῃς: οἳ δ' ἀρχὸν ἀρηΐφιλον ποθέοντες  <br>
            φοίτων ἔνθα καὶ ἔνθα κατὰ στρατὸν οὐδὲ μάχοντο.  <br>
        </P>
        <P><A>2.780</A>  οἳ δ' ἄρ' ἴσαν ὡς εἴ τε πυρὶ χθὼν πᾶσα νέμοιτο:  <br>
            γαῖα δ' ὑπεστενάχιζε Διὶ ὣς τερπικεραύνῳ  <br>
            χωομένῳ ὅτε τ' ἀμφὶ Τυφωέϊ γαῖαν ἱμάσσῃ  <br>
            εἰν Ἀρίμοις, ὅθι φασὶ Τυφωέος ἔμμεναι εὐνάς:  <br>
            ὣς ἄρα τῶν ὑπὸ ποσσὶ μέγα στεναχίζετο γαῖα  <br>
            ἐρχομένων: μάλα δ' ὦκα διέπρησσον πεδίοιο.  <br>
        </P>
        <P><A>2.786</A>  Τρωσὶν δ' ἄγγελος ἦλθε ποδήνεμος ὠκέα Ἶρις  <br>
            πὰρ Διὸς αἰγιόχοιο σὺν ἀγγελίῃ ἀλεγεινῇ:  <br>
            οἳ δ' ἀγορὰς ἀγόρευον ἐπὶ Πριάμοιο θύρῃσι  <br>
            πάντες ὁμηγερέες ἠμὲν νέοι ἠδὲ γέροντες:  <br>
        </P>
        <P><A>2.790</A>  ἀγχοῦ δ' ἱσταμένη προσέφη πόδας ὠκέα Ἶρις:  <br>
            εἴσατο δὲ φθογγὴν υἷϊ Πριάμοιο Πολίτῃ,  <br>
            ὃς Τρώων σκοπὸς ἷζε ποδωκείῃσι πεποιθὼς  <br>
            τύμβῳ ἐπ' ἀκροτάτῳ Αἰσυήταο γέροντος,  <br>
            δέγμενος ὁππότε ναῦφιν ἀφορμηθεῖεν Ἀχαιοί:  <br>
            τῷ μιν ἐεισαμένη προσέφη πόδας ὠκέα Ἶρις:  <br>
        </P>
        <P><A>2.796</A>  ὦ γέρον αἰεί τοι μῦθοι φίλοι ἄκριτοί εἰσιν,  <br>
            ὥς ποτ' ἐπ' εἰρήνης: πόλεμος δ' ἀλίαστος ὄρωρεν.  <br>
            ἤδη μὲν μάλα πολλὰ μάχας εἰσήλυθον ἀνδρῶν,  <br>
            ἀλλ' οὔ πω τοιόνδε τοσόνδέ τε λαὸν ὄπωπα:  <br>
            λίην γὰρ φύλλοισιν ἐοικότες ἢ ψαμάθοισιν  <br>
            ἔρχονται πεδίοιο μαχησόμενοι προτὶ ἄστυ.  <br>
        </P>
        <P><A>2.802</A>  Ἕκτορ σοὶ δὲ μάλιστ' ἐπιτέλλομαι, ὧδε δὲ ῥέξαι:  <br>
            πολλοὶ γὰρ κατὰ ἄστυ μέγα Πριάμου ἐπίκουροι,  <br>
            ἄλλη δ' ἄλλων γλῶσσα πολυσπερέων ἀνθρώπων:  <br>
            τοῖσιν ἕκαστος ἀνὴρ σημαινέτω οἷσί περ ἄρχει,  <br>
            τῶν δ' ἐξηγείσθω κοσμησάμενος πολιήτας.  <br>
        </P>
        <P><A>2.807</A>  ὣς ἔφαθ', Ἕκτωρ δ' οὔ τι θεᾶς ἔπος ἠγνοίησεν,  <br>
            αἶψα δ' ἔλυσ' ἀγορήν: ἐπὶ τεύχεα δ' ἐσσεύοντο:  <br>
            πᾶσαι δ' ὠΐγνυντο πύλαι, ἐκ δ' ἔσσυτο λαὸς  <br>
            πεζοί θ' ἱππῆές τε: πολὺς δ' ὀρυμαγδὸς ὀρώρει.  <br>
        </P>
        <P><A>2.811</A>  ἔστι δέ τις προπάροιθε πόλιος αἰπεῖα κολώνη  <br>
            ἐν πεδίῳ ἀπάνευθε περίδρομος ἔνθα καὶ ἔνθα,  <br>
            τὴν ἤτοι ἄνδρες Βατίειαν κικλήσκουσιν,  <br>
            ἀθάνατοι δέ τε σῆμα πολυσκάρθμοιο Μυρίνης:  <br>
        </P>
        <P><A>2.815</A>  ἔνθα τότε Τρῶές τε διέκριθεν ἠδ' ἐπίκουροι.  <br>
            Τρωσὶ μὲν ἡγεμόνευε μέγας κορυθαίολος Ἕκτωρ  <br>
            Πριαμίδης: ἅμα τῷ γε πολὺ πλεῖστοι καὶ ἄριστοι  <br>
            λαοὶ θωρήσσοντο μεμαότες ἐγχείῃσι.  <br>
        </P>
        <P><A>2.819</A>  Δαρδανίων αὖτ' ἦρχεν ἐῢς πάϊς Ἀγχίσαο  <br>
            Αἰνείας, τὸν ὑπ' Ἀγχίσῃ τέκε δῖ' Ἀφροδίτη  <br>
            Ἴδης ἐν κνημοῖσι θεὰ βροτῷ εὐνηθεῖσα,  <br>
            οὐκ οἶος, ἅμα τῷ γε δύω Ἀντήνορος υἷε  <br>
            Ἀρχέλοχός τ' Ἀκάμας τε μάχης εὖ εἰδότε πάσης.  <br>
        </P>
        <P><A>2.824</A>  οἳ δὲ Ζέλειαν ἔναιον ὑπαὶ πόδα νείατον Ἴδης  <br>
            ἀφνειοὶ πίνοντες ὕδωρ μέλαν Αἰσήποιο  <br>
            Τρῶες, τῶν αὖτ' ἦρχε Λυκάονος ἀγλαὸς υἱὸς  <br>
            Πάνδαρος, ᾧ καὶ τόξον Ἀπόλλων αὐτὸς ἔδωκεν.  <br>
        </P>
        <P><A>2.828</A>  οἳ δ' Ἀδρήστειάν τ' εἶχον καὶ δῆμον Ἀπαισοῦ  <br>
            καὶ Πιτύειαν ἔχον καὶ Τηρείης ὄρος αἰπύ,  <br>
            τῶν ἦρχ' Ἄδρηστός τε καὶ Ἄμφιος λινοθώρηξ  <br>
            υἷε δύω Μέροπος Περκωσίου, ὃς περὶ πάντων  <br>
            ᾔδεε μαντοσύνας, οὐδὲ οὓς παῖδας ἔασκε  <br>
            στείχειν ἐς πόλεμον φθισήνορα: τὼ δέ οἱ οὔ τι  <br>
            πειθέσθην: κῆρες γὰρ ἄγον μέλανος θανάτοιο.  <br>
        </P>
        <P><A>2.835</A>  οἳ δ' ἄρα Περκώτην καὶ Πράκτιον ἀμφενέμοντο  <br>
            καὶ Σηστὸν καὶ Ἄβυδον ἔχον καὶ δῖαν Ἀρίσβην,  <br>
            τῶν αὖθ' Ὑρτακίδης ἦρχ' Ἄσιος ὄρχαμος ἀνδρῶν,  <br>
            Ἄσιος Ὑρτακίδης ὃν Ἀρίσβηθεν φέρον ἵπποι  <br>
            αἴθωνες μεγάλοι ποταμοῦ ἄπο Σελλήεντος.  <br>
        </P>
        <P><A>2.840</A>  Ἱππόθοος δ' ἄγε φῦλα Πελασγῶν ἐγχεσιμώρων  <br>
            τῶν οἳ Λάρισαν ἐριβώλακα ναιετάασκον:  <br>
            τῶν ἦρχ' Ἱππόθοός τε Πύλαιός τ' ὄζος Ἄρηος,  <br>
            υἷε δύω Λήθοιο Πελασγοῦ Τευταμίδαο.  <br>
        </P>
        <P><A>2.844</A>  αὐτὰρ Θρήϊκας ἦγ' Ἀκάμας καὶ Πείροος ἥρως  <br>
            ὅσσους Ἑλλήσποντος ἀγάρροος ἐντὸς ἐέργει.  <br>
            Εὔφημος δ' ἀρχὸς Κικόνων ἦν αἰχμητάων  <br>
            υἱὸς Τροιζήνοιο διοτρεφέος Κεάδαο.  <br>
            αὐτὰρ Πυραίχμης ἄγε Παίονας ἀγκυλοτόξους  <br>
            τηλόθεν ἐξ Ἀμυδῶνος ἀπ' Ἀξιοῦ εὐρὺ ῥέοντος,  <br>
            Ἀξιοῦ οὗ κάλλιστον ὕδωρ ἐπικίδναται αἶαν.  <br>
        </P>
        <P><A>2.851</A>  Παφλαγόνων δ' ἡγεῖτο Πυλαιμένεος λάσιον κῆρ  <br>
            ἐξ Ἐνετῶν, ὅθεν ἡμιόνων γένος ἀγροτεράων,  <br>
            οἵ ῥα Κύτωρον ἔχον καὶ Σήσαμον ἀμφενέμοντο  <br>
            ἀμφί τε Παρθένιον ποταμὸν κλυτὰ δώματ' ἔναιον  <br>
            Κρῶμνάν τ' Αἰγιαλόν τε καὶ ὑψηλοὺς Ἐρυθίνους.  <br>
            αὐτὰρ Ἁλιζώνων Ὀδίος καὶ Ἐπίστροφος ἦρχον  <br>
            τηλόθεν ἐξ Ἀλύβης, ὅθεν ἀργύρου ἐστὶ γενέθλη.  <br>
        </P>
        <P><A>2.858</A>  Μυσῶν δὲ Χρόμις ἦρχε καὶ Ἔννομος οἰωνιστής:  <br>
            ἀλλ' οὐκ οἰωνοῖσιν ἐρύσατο κῆρα μέλαιναν,  <br>
            ἀλλ' ἐδάμη ὑπὸ χερσὶ ποδώκεος Αἰακίδαο  <br>
            ἐν ποταμῷ, ὅθι περ Τρῶας κεράϊζε καὶ ἄλλους.  <br>
            Φόρκυς αὖ Φρύγας ἦγε καὶ Ἀσκάνιος θεοειδὴς  <br>
            τῆλ' ἐξ Ἀσκανίης: μέμασαν δ' ὑσμῖνι μάχεσθαι.  <br>
        </P>
        <P><A>2.864</A>  Μῄοσιν αὖ Μέσθλης τε καὶ Ἄντιφος ἡγησάσθην  <br>
            υἷε Ταλαιμένεος τὼ Γυγαίη τέκε λίμνη,  <br>
            οἳ καὶ Μῄονας ἦγον ὑπὸ Τμώλῳ γεγαῶτας.  <br>
        </P>
        <P><A>2.867</A>  Νάστης αὖ Καρῶν ἡγήσατο βαρβαροφώνων,  <br>
            οἳ Μίλητον ἔχον Φθιρῶν τ' ὄρος ἀκριτόφυλλον  <br>
            Μαιάνδρου τε ῥοὰς Μυκάλης τ' αἰπεινὰ κάρηνα:  <br>
            τῶν μὲν ἄρ' Ἀμφίμαχος καὶ Νάστης ἡγησάσθην,  <br>
            Νάστης Ἀμφίμαχός τε Νομίονος ἀγλαὰ τέκνα,  <br>
        </P>
        <P><A>2.872</A>  ὃς καὶ χρυσὸν ἔχων πόλεμον δ' ἴεν ἠΰτε κούρη  <br>
            νήπιος, οὐδέ τί οἱ τό γ' ἐπήρκεσε λυγρὸν ὄλεθρον,  <br>
            ἀλλ' ἐδάμη ὑπὸ χερσὶ ποδώκεος Αἰακίδαο  <br>
            ἐν ποταμῷ, χρυσὸν δ' Ἀχιλεὺς ἐκόμισσε δαΐφρων.  <br>
        </P>
        <P><A>2.876</A>  Σαρπηδὼν δ' ἦρχεν Λυκίων καὶ Γλαῦκος ἀμύμων  <br>
            τηλόθεν ἐκ Λυκίης, Ξάνθου ἄπο δινήεντος.  <br>
        </P>
        <h4>ΙΛΙΑΔΟΣ Γ</h4>
        <P><A>3.1</A>  αὐτὰρ ἐπεὶ κόσμηθεν ἅμ' ἡγεμόνεσσιν ἕκαστοι,  <br>
            Τρῶες μὲν κλαγγῇ τ' ἐνοπῇ τ' ἴσαν ὄρνιθες ὣς  <br>
            ἠΰτε περ κλαγγὴ γεράνων πέλει οὐρανόθι πρό:  <br>
            αἵ τ' ἐπεὶ οὖν χειμῶνα φύγον καὶ ἀθέσφατον ὄμβρον  <br>
            κλαγγῇ ταί γε πέτονται ἐπ' ὠκεανοῖο ῥοάων  <br>
            ἀνδράσι Πυγμαίοισι φόνον καὶ κῆρα φέρουσαι:  <br>
            ἠέριαι δ' ἄρα ταί γε κακὴν ἔριδα προφέρονται.  <br>
        </P>
        <P><A>3.8</A>  οἳ δ' ἄρ' ἴσαν σιγῇ μένεα πνείοντες Ἀχαιοὶ  <br>
            ἐν θυμῷ μεμαῶτες ἀλεξέμεν ἀλλήλοισιν.  <br>
        </P>
        <P><A>3.10</A>  εὖτ' ὄρεος κορυφῇσι Νότος κατέχευεν ὀμίχλην  <br>
            ποιμέσιν οὔ τι φίλην, κλέπτῃ δέ τε νυκτὸς ἀμείνω,  <br>
            τόσσόν τίς τ' ἐπιλεύσσει ὅσον τ' ἐπὶ λᾶαν ἵησιν:  <br>
            ὣς ἄρα τῶν ὑπὸ ποσσὶ κονίσαλος ὄρνυτ' ἀελλὴς  <br>
            ἐρχομένων: μάλα δ' ὦκα διέπρησσον πεδίοιο.  <br>
        </P>
        <P><A>3.15</A>  οἳ δ' ὅτε δὴ σχεδὸν ἦσαν ἐπ' ἀλλήλοισιν ἰόντες,  <br>
            Τρωσὶν μὲν προμάχιζεν Ἀλέξανδρος θεοειδὴς  <br>
            παρδαλέην ὤμοισιν ἔχων καὶ καμπύλα τόξα  <br>
            καὶ ξίφος: αὐτὰρ δοῦρε δύω κεκορυθμένα χαλκῷ  <br>
            πάλλων Ἀργείων προκαλίζετο πάντας ἀρίστους  <br>
            ἀντίβιον μαχέσασθαι ἐν αἰνῇ δηϊοτῆτι.  <br>
        </P>
        <P><A>3.21</A>  τὸν δ' ὡς οὖν ἐνόησεν ἀρηΐφιλος Μενέλαος  <br>
            ἐρχόμενον προπάροιθεν ὁμίλου μακρὰ βιβάντα,  <br>
            ὥς τε λέων ἐχάρη μεγάλῳ ἐπὶ σώματι κύρσας  <br>
            εὑρὼν ἢ ἔλαφον κεραὸν ἢ ἄγριον αἶγα  <br>
            πεινάων: μάλα γάρ τε κατεσθίει, εἴ περ ἂν αὐτὸν  <br>
            σεύωνται ταχέες τε κύνες θαλεροί τ' αἰζηοί:  <br>
            ὣς ἐχάρη Μενέλαος Ἀλέξανδρον θεοειδέα  <br>
            ὀφθαλμοῖσιν ἰδών: φάτο γὰρ τίσεσθαι ἀλείτην:  <br>
            αὐτίκα δ' ἐξ ὀχέων σὺν τεύχεσιν ἆλτο χαμᾶζε.  <br>
        </P>
        <P><A>3.30</A>  τὸν δ' ὡς οὖν ἐνόησεν Ἀλέξανδρος θεοειδὴς  <br>
            ἐν προμάχοισι φανέντα, κατεπλήγη φίλον ἦτορ,  <br>
            ἂψ δ' ἑτάρων εἰς ἔθνος ἐχάζετο κῆρ' ἀλεείνων.  <br>
            ὡς δ' ὅτε τίς τε δράκοντα ἰδὼν παλίνορσος ἀπέστη  <br>
            οὔρεος ἐν βήσσῃς, ὑπό τε τρόμος ἔλλαβε γυῖα,  <br>
            ἂψ δ' ἀνεχώρησεν, ὦχρός τέ μιν εἷλε παρειάς,  <br>
            ὣς αὖτις καθ' ὅμιλον ἔδυ Τρώων ἀγερώχων  <br>
            δείσας Ἀτρέος υἱὸν Ἀλέξανδρος θεοειδής.  <br>
        </P>
        <P><A>3.38</A>  τὸν δ' Ἕκτωρ νείκεσσεν ἰδὼν αἰσχροῖς ἐπέεσσιν:  <br>
            Δύσπαρι εἶδος ἄριστε γυναιμανὲς ἠπεροπευτὰ  <br>
            αἴθ' ὄφελες ἄγονός τ' ἔμεναι ἄγαμός τ' ἀπολέσθαι:  <br>
            καί κε τὸ βουλοίμην, καί κεν πολὺ κέρδιον ἦεν  <br>
            ἢ οὕτω λώβην τ' ἔμεναι καὶ ὑπόψιον ἄλλων.  <br>
        </P>
        <P><A>3.43</A>  ἦ που καγχαλόωσι κάρη κομόωντες Ἀχαιοὶ  <br>
            φάντες ἀριστῆα πρόμον ἔμμεναι, οὕνεκα καλὸν  <br>
            εἶδος ἔπ', ἀλλ' οὐκ ἔστι βίη φρεσὶν οὐδέ τις ἀλκή.  <br>
            ἦ τοιόσδε ἐὼν ἐν ποντοπόροισι νέεσσι  <br>
            πόντον ἐπιπλώσας, ἑτάρους ἐρίηρας ἀγείρας,  <br>
            μιχθεὶς ἀλλοδαποῖσι γυναῖκ' εὐειδέ' ἀνῆγες  <br>
            ἐξ ἀπίης γαίης νυὸν ἀνδρῶν αἰχμητάων  <br>
        </P>
        <P><A>3.50</A>  πατρί τε σῷ μέγα πῆμα πόληΐ τε παντί τε δήμῳ,  <br>
            δυσμενέσιν μὲν χάρμα, κατηφείην δὲ σοὶ αὐτῷ;  <br>
            οὐκ ἂν δὴ μείνειας ἀρηΐφιλον Μενέλαον;  <br>
            γνοίης χ' οἵου φωτὸς ἔχεις θαλερὴν παράκοιτιν:  <br>
            οὐκ ἄν τοι χραίσμῃ κίθαρις τά τε δῶρ' Ἀφροδίτης  <br>
            ἥ τε κόμη τό τε εἶδος ὅτ' ἐν κονίῃσι μιγείης.  <br>
            ἀλλὰ μάλα Τρῶες δειδήμονες: ἦ τέ κεν ἤδη  <br>
            λάϊνον ἕσσο χιτῶνα κακῶν ἕνεχ' ὅσσα ἔοργας.  <br>
        </P>
        <P><A>3.58</A>  τὸν δ' αὖτε προσέειπεν Ἀλέξανδρος θεοειδής:  <br>
            Ἕκτορ ἐπεί με κατ' αἶσαν ἐνείκεσας οὐδ' ὑπὲρ αἶσαν:  <br>
            αἰεί τοι κραδίη πέλεκυς ὥς ἐστιν ἀτειρὴς  <br>
            ὅς τ' εἶσιν διὰ δουρὸς ὑπ' ἀνέρος ὅς ῥά τε τέχνῃ  <br>
            νήϊον ἐκτάμνῃσιν, ὀφέλλει δ' ἀνδρὸς ἐρωήν:  <br>
            ὣς σοὶ ἐνὶ στήθεσσιν ἀτάρβητος νόος ἐστί:  <br>
        </P>
        <P><A>3.64</A>  μή μοι δῶρ' ἐρατὰ πρόφερε χρυσέης Ἀφροδίτης:  <br>
            οὔ τοι ἀπόβλητ' ἐστὶ θεῶν ἐρικυδέα δῶρα  <br>
            ὅσσά κεν αὐτοὶ δῶσιν, ἑκὼν δ' οὐκ ἄν τις ἕλοιτο:  <br>
        </P>
        <P><A>3.67</A>  νῦν αὖτ' εἴ μ' ἐθέλεις πολεμίζειν ἠδὲ μάχεσθαι,  <br>
            ἄλλους μὲν κάθισον Τρῶας καὶ πάντας Ἀχαιούς,  <br>
            αὐτὰρ ἔμ' ἐν μέσσῳ καὶ ἀρηΐφιλον Μενέλαον  <br>
            συμβάλετ' ἀμφ' Ἑλένῃ καὶ κτήμασι πᾶσι μάχεσθαι:  <br>
        </P>
        <P><A>3.71</A>  ὁππότερος δέ κε νικήσῃ κρείσσων τε γένηται,  <br>
            κτήμαθ' ἑλὼν εὖ πάντα γυναῖκά τε οἴκαδ' ἀγέσθω:  <br>
            οἳ δ' ἄλλοι φιλότητα καὶ ὅρκια πιστὰ ταμόντες  <br>
            ναίοιτε Τροίην ἐριβώλακα, τοὶ δὲ νεέσθων  <br>
            Ἄργος ἐς ἱππόβοτον καὶ Ἀχαιΐδα καλλιγύναικα.  <br>
        </P>
        <P><A>3.76</A>  ὣς ἔφαθ', Ἕκτωρ δ' αὖτ' ἐχάρη μέγα μῦθον ἀκούσας,  <br>
            καί ῥ' ἐς μέσσον ἰὼν Τρώων ἀνέεργε φάλαγγας  <br>
            μέσσου δουρὸς ἑλών: τοὶ δ' ἱδρύνθησαν ἅπαντες.  <br>
        </P>
        <P><A>3.79</A>  τῷ δ' ἐπετοξάζοντο κάρη κομόωντες Ἀχαιοὶ  <br>
            ἰοῖσίν τε τιτυσκόμενοι λάεσσί τ' ἔβαλλον:  <br>
            αὐτὰρ ὃ μακρὸν ἄϋσεν ἄναξ ἀνδρῶν Ἀγαμέμνων:  <br>
            ἴσχεσθ' Ἀργεῖοι, μὴ βάλλετε κοῦροι Ἀχαιῶν:  <br>
            στεῦται γάρ τι ἔπος ἐρέειν κορυθαίολος Ἕκτωρ.  <br>
        </P>
        <P><A>3.84</A>  ὣς ἔφαθ', οἳ δ' ἔσχοντο μάχης ἄνεῴ τ' ἐγένοντο  <br>
            ἐσσυμένως: Ἕκτωρ δὲ μετ' ἀμφοτέροισιν ἔειπε:  <br>
            κέκλυτέ μευ Τρῶες καὶ ἐϋκνήμιδες Ἀχαιοὶ  <br>
            μῦθον Ἀλεξάνδροιο, τοῦ εἵνεκα νεῖκος ὄρωρεν.  <br>
        </P>
        <P><A>3.88</A>  ἄλλους μὲν κέλεται Τρῶας καὶ πάντας Ἀχαιοὺς  <br>
            τεύχεα κάλ' ἀποθέσθαι ἐπὶ χθονὶ πουλυβοτείρῃ,  <br>
            αὐτὸν δ' ἐν μέσσῳ καὶ ἀρηΐφιλον Μενέλαον  <br>
            οἴους ἀμφ' Ἑλένῃ καὶ κτήμασι πᾶσι μάχεσθαι.  <br>
            ὁππότερος δέ κε νικήσῃ κρείσσων τε γένηται  <br>
            κτήμαθ' ἑλὼν εὖ πάντα γυναῖκά τε οἴκαδ' ἀγέσθω:  <br>
            οἳ δ' ἄλλοι φιλότητα καὶ ὅρκια πιστὰ τάμωμεν.  <br>
        </P>
        <P><A>3.95</A>  ὣς ἔφαθ', οἳ δ' ἄρα πάντες ἀκὴν ἐγένοντο σιωπῇ:  <br>
            τοῖσι δὲ καὶ μετέειπε βοὴν ἀγαθὸς Μενέλαος:  <br>
            κέκλυτε νῦν καὶ ἐμεῖο: μάλιστα γὰρ ἄλγος ἱκάνει  <br>
            θυμὸν ἐμόν, φρονέω δὲ διακρινθήμεναι ἤδη  <br>
            Ἀργείους καὶ Τρῶας, ἐπεὶ κακὰ πολλὰ πέπασθε  <br>
            εἵνεκ' ἐμῆς ἔριδος καὶ Ἀλεξάνδρου ἕνεκ' ἀρχῆς:  <br>
            ἡμέων δ' ὁπποτέρῳ θάνατος καὶ μοῖρα τέτυκται  <br>
            τεθναίη: ἄλλοι δὲ διακρινθεῖτε τάχιστα.  <br>
        </P>
        <P><A>3.103</A>  οἴσετε ἄρν', ἕτερον λευκόν, ἑτέρην δὲ μέλαιναν,  <br>
            Γῇ τε καὶ Ἠελίῳ: Διὶ δ' ἡμεῖς οἴσομεν ἄλλον:  <br>
            ἄξετε δὲ Πριάμοιο βίην, ὄφρ' ὅρκια τάμνῃ  <br>
            αὐτός, ἐπεί οἱ παῖδες ὑπερφίαλοι καὶ ἄπιστοι,  <br>
            μή τις ὑπερβασίῃ Διὸς ὅρκια δηλήσηται.  <br>
        </P>
        <P><A>3.108</A>  αἰεὶ δ' ὁπλοτέρων ἀνδρῶν φρένες ἠερέθονται:  <br>
            οἷς δ' ὁ γέρων μετέῃσιν ἅμα πρόσσω καὶ ὀπίσσω  <br>
            λεύσσει, ὅπως ὄχ' ἄριστα μετ' ἀμφοτέροισι γένηται.  <br>
        </P>
        <P><A>3.111</A>  ὣς ἔφαθ', οἳ δ' ἐχάρησαν Ἀχαιοί τε Τρῶές τε  <br>
            ἐλπόμενοι παύσασθαι ὀϊζυροῦ πολέμοιο.  <br>
            καί ῥ' ἵππους μὲν ἔρυξαν ἐπὶ στίχας, ἐκ δ' ἔβαν αὐτοί,  <br>
            τεύχεά τ' ἐξεδύοντο: τὰ μὲν κατέθεντ' ἐπὶ γαίῃ  <br>
            πλησίον ἀλλήλων, ὀλίγη δ' ἦν ἀμφὶς ἄρουρα:  <br>
        </P>
        <P><A>3.116</A>  Ἕκτωρ δὲ προτὶ ἄστυ δύω κήρυκας ἔπεμπε  <br>
            καρπαλίμως ἄρνάς τε φέρειν Πρίαμόν τε καλέσσαι:  <br>
            αὐτὰρ ὃ Ταλθύβιον προΐει κρείων Ἀγαμέμνων  <br>
            νῆας ἔπι γλαφυρὰς ἰέναι, ἠδ' ἄρν' ἐκέλευεν  <br>
            οἰσέμεναι: ὃ δ' ἄρ' οὐκ ἀπίθησ' Ἀγαμέμνονι δίῳ.  <br>
        </P>
        <P><A>3.121</A>  Ἶρις δ' αὖθ' Ἑλένῃ λευκωλένῳ ἄγγελος ἦλθεν  <br>
            εἰδομένη γαλόῳ Ἀντηνορίδαο δάμαρτι,  <br>
            τὴν Ἀντηνορίδης εἶχε κρείων Ἑλικάων  <br>
            Λαοδίκην Πριάμοιο θυγατρῶν εἶδος ἀρίστην.  <br>
        </P>
        <P><A>3.125</A>  τὴν δ' εὗρ' ἐν μεγάρῳ: ἣ δὲ μέγαν ἱστὸν ὕφαινε  <br>
            δίπλακα πορφυρέην, πολέας δ' ἐνέπασσεν ἀέθλους  <br>
            Τρώων θ' ἱπποδάμων καὶ Ἀχαιῶν χαλκοχιτώνων,  <br>
            οὕς ἑθεν εἵνεκ' ἔπασχον ὑπ' Ἄρηος παλαμάων:  <br>
        </P>
        <P><A>3.129</A>  ἀγχοῦ δ' ἱσταμένη προσέφη πόδας ὠκέα Ἶρις:  <br>
            δεῦρ' ἴθι νύμφα φίλη, ἵνα θέσκελα ἔργα ἴδηαι  <br>
            Τρώων θ' ἱπποδάμων καὶ Ἀχαιῶν χαλκοχιτώνων,  <br>
            οἳ πρὶν ἐπ' ἀλλήλοισι φέρον πολύδακρυν Ἄρηα  <br>
            ἐν πεδίῳ ὀλοοῖο λιλαιόμενοι πολέμοιο:  <br>
        </P>
        <P><A>3.134</A>  οἳ δὴ νῦν ἕαται σιγῇ, πόλεμος δὲ πέπαυται,  <br>
            ἀσπίσι κεκλιμένοι, παρὰ δ' ἔγχεα μακρὰ πέπηγεν.  <br>
            αὐτὰρ Ἀλέξανδρος καὶ ἀρηΐφιλος Μενέλαος  <br>
            μακρῇς ἐγχείῃσι μαχήσονται περὶ σεῖο:  <br>
            τῷ δέ κε νικήσαντι φίλη κεκλήσῃ ἄκοιτις.  <br>
        </P>
        <P><A>3.139</A>  ὣς εἰποῦσα θεὰ γλυκὺν ἵμερον ἔμβαλε θυμῷ  <br>
            ἀνδρός τε προτέρου καὶ ἄστεος ἠδὲ τοκήων:  <br>
            αὐτίκα δ' ἀργεννῇσι καλυψαμένη ὀθόνῃσιν  <br>
            ὁρμᾶτ' ἐκ θαλάμοιο τέρεν κατὰ δάκρυ χέουσα  <br>
            οὐκ οἴη, ἅμα τῇ γε καὶ ἀμφίπολοι δύ' ἕποντο,  <br>
            Αἴθρη Πιτθῆος θυγάτηρ, Κλυμένη τε βοῶπις:  <br>
            αἶψα δ' ἔπειθ' ἵκανον ὅθι Σκαιαὶ πύλαι ἦσαν.  <br>
        </P>
        <P><A>3.146</A>  οἳ δ' ἀμφὶ Πρίαμον καὶ Πάνθοον ἠδὲ Θυμοίτην  <br>
            Λάμπόν τε Κλυτίον θ' Ἱκετάονά τ' ὄζον Ἄρηος  <br>
            Οὐκαλέγων τε καὶ Ἀντήνωρ πεπνυμένω ἄμφω  <br>
            ἥατο δημογέροντες ἐπὶ Σκαιῇσι πύλῃσι,  <br>
        </P>
        <P><A>3.150</A>  γήραϊ δὴ πολέμοιο πεπαυμένοι, ἀλλ' ἀγορηταὶ  <br>
            ἐσθλοί, τεττίγεσσιν ἐοικότες οἵ τε καθ' ὕλην  <br>
            δενδρέῳ ἐφεζόμενοι ὄπα λειριόεσσαν ἱεῖσι:  <br>
            τοῖοι ἄρα Τρώων ἡγήτορες ἧντ' ἐπὶ πύργῳ.  <br>
        </P>
        <P><A>3.154</A>  οἳ δ' ὡς οὖν εἴδονθ' Ἑλένην ἐπὶ πύργον ἰοῦσαν,  <br>
            ἦκα πρὸς ἀλλήλους ἔπεα πτερόεντ' ἀγόρευον:  <br>
            οὐ νέμεσις Τρῶας καὶ ἐϋκνήμιδας Ἀχαιοὺς  <br>
            τοιῇδ' ἀμφὶ γυναικὶ πολὺν χρόνον ἄλγεα πάσχειν:  <br>
            αἰνῶς ἀθανάτῃσι θεῇς εἰς ὦπα ἔοικεν:  <br>
            ἀλλὰ καὶ ὧς τοίη περ ἐοῦσ' ἐν νηυσὶ νεέσθω,  <br>
            μηδ' ἡμῖν τεκέεσσί τ' ὀπίσσω πῆμα λίποιτο.  <br>
        </P>
        <P><A>3.161</A>  ὣς ἄρ' ἔφαν, Πρίαμος δ' Ἑλένην ἐκαλέσσατο φωνῇ:  <br>
            δεῦρο πάροιθ' ἐλθοῦσα φίλον τέκος ἵζευ ἐμεῖο,  <br>
            ὄφρα ἴδῃ πρότερόν τε πόσιν πηούς τε φίλους τε:  <br>
            οὔ τί μοι αἰτίη ἐσσί, θεοί νύ μοι αἴτιοί εἰσιν  <br>
            οἵ μοι ἐφώρμησαν πόλεμον πολύδακρυν Ἀχαιῶν:  <br>
        </P>
        <P><A>3.166</A>  ὥς μοι καὶ τόνδ' ἄνδρα πελώριον ἐξονομήνῃς  <br>
            ὅς τις ὅδ' ἐστὶν Ἀχαιὸς ἀνὴρ ἠΰς τε μέγας τε.  <br>
            ἤτοι μὲν κεφαλῇ καὶ μείζονες ἄλλοι ἔασι,  <br>
            καλὸν δ' οὕτω ἐγὼν οὔ πω ἴδον ὀφθαλμοῖσιν,  <br>
            οὐδ' οὕτω γεραρόν: βασιλῆϊ γὰρ ἀνδρὶ ἔοικε.  <br>
        </P>
        <P><A>3.171</A>  τὸν δ' Ἑλένη μύθοισιν ἀμείβετο δῖα γυναικῶν:  <br>
            αἰδοῖός τέ μοί ἐσσι φίλε ἑκυρὲ δεινός τε:  <br>
            ὡς ὄφελεν θάνατός μοι ἁδεῖν κακὸς ὁππότε δεῦρο  <br>
            υἱέϊ σῷ ἑπόμην θάλαμον γνωτούς τε λιποῦσα  <br>
            παῖδά τε τηλυγέτην καὶ ὁμηλικίην ἐρατεινήν.  <br>
        </P>
        <P><A>3.176</A>  ἀλλὰ τά γ' οὐκ ἐγένοντο: τὸ καὶ κλαίουσα τέτηκα.  <br>
            τοῦτο δέ τοι ἐρέω ὅ μ' ἀνείρεαι ἠδὲ μεταλλᾷς:  <br>
            οὗτός γ' Ἀτρεΐδης εὐρὺ κρείων Ἀγαμέμνων,  <br>
            ἀμφότερον βασιλεύς τ' ἀγαθὸς κρατερός τ' αἰχμητής:  <br>
            δαὴρ αὖτ' ἐμὸς ἔσκε κυνώπιδος, εἴ ποτ' ἔην γε.  <br>
        </P>
        <P><A>3.181</A>  ὣς φάτο, τὸν δ' ὁ γέρων ἠγάσσατο φώνησέν τε:  <br>
            ὦ μάκαρ Ἀτρεΐδη μοιρηγενὲς ὀλβιόδαιμον,  <br>
            ἦ ῥά νύ τοι πολλοὶ δεδμήατο κοῦροι Ἀχαιῶν.  <br>
        </P>
        <P><A>3.184</A>  ἤδη καὶ Φρυγίην εἰσήλυθον ἀμπελόεσσαν,  <br>
            ἔνθα ἴδον πλείστους Φρύγας ἀνέρας αἰολοπώλους  <br>
            λαοὺς Ὀτρῆος καὶ Μυγδόνος ἀντιθέοιο,  <br>
            οἵ ῥα τότ' ἐστρατόωντο παρ' ὄχθας Σαγγαρίοιο:  <br>
            καὶ γὰρ ἐγὼν ἐπίκουρος ἐὼν μετὰ τοῖσιν ἐλέχθην  <br>
            ἤματι τῷ ὅτε τ' ἦλθον Ἀμαζόνες ἀντιάνειραι:  <br>
            ἀλλ' οὐδ' οἳ τόσοι ἦσαν ὅσοι ἑλίκωπες Ἀχαιοί.  <br>
        </P>
        <P><A>3.191</A>  δεύτερον αὖτ' Ὀδυσῆα ἰδὼν ἐρέειν' ὁ γεραιός:  <br>
            εἴπ' ἄγε μοι καὶ τόνδε φίλον τέκος ὅς τις ὅδ' ἐστί:  <br>
            μείων μὲν κεφαλῇ Ἀγαμέμνονος Ἀτρεΐδαο,  <br>
            εὐρύτερος δ' ὤμοισιν ἰδὲ στέρνοισιν ἰδέσθαι.  <br>
            τεύχεα μέν οἱ κεῖται ἐπὶ χθονὶ πουλυβοτείρῃ,  <br>
            αὐτὸς δὲ κτίλος ὣς ἐπιπωλεῖται στίχας ἀνδρῶν:  <br>
            ἀρνειῷ μιν ἔγωγε ἐΐσκω πηγεσιμάλλῳ,  <br>
            ὅς τ' οἰῶν μέγα πῶϋ διέρχεται ἀργεννάων.  <br>
        </P>
        <P><A>3.199</A>  τὸν δ' ἠμείβετ' ἔπειθ' Ἑλένη Διὸς ἐκγεγαυῖα:  <br>
            οὗτος δ' αὖ Λαερτιάδης πολύμητις Ὀδυσσεύς,  <br>
            ὃς τράφη ἐν δήμῳ Ἰθάκης κραναῆς περ ἐούσης  <br>
            εἰδὼς παντοίους τε δόλους καὶ μήδεα πυκνά.  <br>
        </P>
        <P><A>3.203</A>  τὴν δ' αὖτ' Ἀντήνωρ πεπνυμένος ἀντίον ηὔδα:  <br>
            ὦ γύναι ἦ μάλα τοῦτο ἔπος νημερτὲς ἔειπες:  <br>
            ἤδη γὰρ καὶ δεῦρό ποτ' ἤλυθε δῖος Ὀδυσσεὺς  <br>
            σεῦ ἕνεκ' ἀγγελίης σὺν ἀρηϊφίλῳ Μενελάῳ:  <br>
            τοὺς δ' ἐγὼ ἐξείνισσα καὶ ἐν μεγάροισι φίλησα,  <br>
            ἀμφοτέρων δὲ φυὴν ἐδάην καὶ μήδεα πυκνά.  <br>
        </P>
        <P><A>3.209</A>  ἀλλ' ὅτε δὴ Τρώεσσιν ἐν ἀγρομένοισιν ἔμιχθεν  <br>
            στάντων μὲν Μενέλαος ὑπείρεχεν εὐρέας ὤμους,  <br>
            ἄμφω δ' ἑζομένω γεραρώτερος ἦεν Ὀδυσσεύς:  <br>
            ἀλλ' ὅτε δὴ μύθους καὶ μήδεα πᾶσιν ὕφαινον  <br>
            ἤτοι μὲν Μενέλαος ἐπιτροχάδην ἀγόρευε,  <br>
            παῦρα μὲν ἀλλὰ μάλα λιγέως, ἐπεὶ οὐ πολύμυθος  <br>
            οὐδ' ἀφαμαρτοεπής: ἦ καὶ γένει ὕστερος ἦεν.  <br>
        </P>
        <P><A>3.216</A>  ἀλλ' ὅτε δὴ πολύμητις ἀναΐξειεν Ὀδυσσεὺς  <br>
            στάσκεν, ὑπαὶ δὲ ἴδεσκε κατὰ χθονὸς ὄμματα πήξας,  <br>
            σκῆπτρον δ' οὔτ' ὀπίσω οὔτε προπρηνὲς ἐνώμα,  <br>
            ἀλλ' ἀστεμφὲς ἔχεσκεν ἀΐδρεϊ φωτὶ ἐοικώς:  <br>
            φαίης κε ζάκοτόν τέ τιν' ἔμμεναι ἄφρονά τ' αὔτως.  <br>
        </P>
        <P><A>3.221</A>  ἀλλ' ὅτε δὴ ὄπα τε μεγάλην ἐκ στήθεος εἵη  <br>
            καὶ ἔπεα νιφάδεσσιν ἐοικότα χειμερίῃσιν,  <br>
            οὐκ ἂν ἔπειτ' Ὀδυσῆΐ γ' ἐρίσσειε βροτὸς ἄλλος:  <br>
            οὐ τότε γ' ὧδ' Ὀδυσῆος ἀγασσάμεθ' εἶδος ἰδόντες.  <br>
        </P>
        <P><A>3.225</A>  τὸ τρίτον αὖτ' Αἴαντα ἰδὼν ἐρέειν' ὃ γεραιός:  <br>
            τίς τὰρ ὅδ' ἄλλος Ἀχαιὸς ἀνὴρ ἠΰς τε μέγας τε  <br>
            ἔξοχος Ἀργείων κεφαλήν τε καὶ εὐρέας ὤμους;  <br>
            τὸν δ' Ἑλένη τανύπεπλος ἀμείβετο δῖα γυναικῶν:  <br>
            οὗτος δ' Αἴας ἐστὶ πελώριος ἕρκος Ἀχαιῶν:  <br>
        </P>
        <P><A>3.230</A>  Ἰδομενεὺς δ' ἑτέρωθεν ἐνὶ Κρήτεσσι θεὸς ὣς  <br>
            ἕστηκ', ἀμφὶ δέ μιν Κρητῶν ἀγοὶ ἠγερέθονται.  <br>
            πολλάκι μιν ξείνισσεν ἀρηΐφιλος Μενέλαος  <br>
            οἴκῳ ἐν ἡμετέρῳ ὁπότε Κρήτηθεν ἵκοιτο.  <br>
        </P>
        <P><A>3.234</A>  νῦν δ' ἄλλους μὲν πάντας ὁρῶ ἑλίκωπας Ἀχαιούς,  <br>
            οὕς κεν ἐῢ γνοίην καί τ' οὔνομα μυθησαίμην:  <br>
            δοιὼ δ' οὐ δύναμαι ἰδέειν κοσμήτορε λαῶν  <br>
        </P>
        <P><A>3.237</A>  Κάστορά θ' ἱππόδαμον καὶ πὺξ ἀγαθὸν Πολυδεύκεα  <br>
            αὐτοκασιγνήτω, τώ μοι μία γείνατο μήτηρ.  <br>
            ἢ οὐχ ἑσπέσθην Λακεδαίμονος ἐξ ἐρατεινῆς,  <br>
            ἢ δεύρω μὲν ἕποντο νέεσσ' ἔνι ποντοπόροισι,  <br>
            νῦν αὖτ' οὐκ ἐθέλουσι μάχην καταδύμεναι ἀνδρῶν  <br>
            αἴσχεα δειδιότες καὶ ὀνείδεα πόλλ' ἅ μοί ἐστιν.  <br>
        </P>
        <P><A>3.243</A>  ὣς φάτο, τοὺς δ' ἤδη κάτεχεν φυσίζοος αἶα  <br>
            ἐν Λακεδαίμονι αὖθι φίλῃ ἐν πατρίδι γαίῃ.  <br>
        </P>
        <P><A>3.245</A>  κήρυκες δ' ἀνὰ ἄστυ θεῶν φέρον ὅρκια πιστὰ  <br>
            ἄρνε δύω καὶ οἶνον ἐΰφρονα καρπὸν ἀρούρης  <br>
            ἀσκῷ ἐν αἰγείῳ: φέρε δὲ κρητῆρα φαεινὸν  <br>
            κῆρυξ Ἰδαῖος ἠδὲ χρύσεια κύπελλα:  <br>
        </P>
        <P><A>3.249</A>  ὄτρυνεν δὲ γέροντα παριστάμενος ἐπέεσσιν:  <br>
            ὄρσεο Λαομεδοντιάδη, καλέουσιν ἄριστοι  <br>
            Τρώων θ' ἱπποδάμων καὶ Ἀχαιῶν χαλκοχιτώνων  <br>
            ἐς πεδίον καταβῆναι ἵν' ὅρκια πιστὰ τάμητε:  <br>
        </P>
        <P><A>3.253</A>  αὐτὰρ Ἀλέξανδρος καὶ ἀρηΐφιλος Μενέλαος  <br>
            μακρῇς ἐγχείῃσι μαχήσοντ' ἀμφὶ γυναικί:  <br>
            τῷ δέ κε νικήσαντι γυνὴ καὶ κτήμαθ' ἕποιτο:  <br>
            οἳ δ' ἄλλοι φιλότητα καὶ ὅρκια πιστὰ ταμόντες  <br>
            ναίοιμεν Τροίην ἐριβώλακα, τοὶ δὲ νέονται  <br>
            Ἄργος ἐς ἱππόβοτον καὶ Ἀχαιΐδα καλλιγύναικα.  <br>
        </P>
        <P><A>3.259</A>  ὣς φάτο ῥίγησεν δ' ὃ γέρων, ἐκέλευσε δ' ἑταίρους  <br>
            ἵππους ζευγνύμεναι: τοὶ δ' ὀτραλέως ἐπίθοντο.  <br>
            ἂν δ' ἄρ' ἔβη Πρίαμος, κατὰ δ' ἡνία τεῖνεν ὀπίσσω:  <br>
            πὰρ δέ οἱ Ἀντήνωρ περικαλλέα βήσετο δίφρον:  <br>
        </P>
        <P><A>3.263</A>  τὼ δὲ διὰ Σκαιῶν πεδίον δ' ἔχον ὠκέας ἵππους.  <br>
            ἀλλ' ὅτε δή ῥ' ἵκοντο μετὰ Τρῶας καὶ Ἀχαιούς,  <br>
            ἐξ ἵππων ἀποβάντες ἐπὶ χθόνα πουλυβότειραν  <br>
            ἐς μέσσον Τρώων καὶ Ἀχαιῶν ἐστιχόωντο.  <br>
        </P>
        <P><A>3.267</A>  ὄρνυτο δ' αὐτίκ' ἔπειτα ἄναξ ἀνδρῶν Ἀγαμέμνων,  <br>
            ἂν δ' Ὀδυσεὺς πολύμητις: ἀτὰρ κήρυκες ἀγαυοὶ  <br>
            ὅρκια πιστὰ θεῶν σύναγον, κρητῆρι δὲ οἶνον  <br>
            μίσγον, ἀτὰρ βασιλεῦσιν ὕδωρ ἐπὶ χεῖρας ἔχευαν.  <br>
        </P>
        <P><A>3.271</A>  Ἀτρεΐδης δὲ ἐρυσσάμενος χείρεσσι μάχαιραν,  <br>
            ἥ οἱ πὰρ ξίφεος μέγα κουλεόν αἰὲν ἄωρτο,  <br>
            ἀρνῶν ἐκ κεφαλέων τάμνε τρίχας: αὐτὰρ ἔπειτα  <br>
            κήρυκες Τρώων καὶ Ἀχαιῶν νεῖμαν ἀρίστοις.  <br>
        </P>
        <P><A>3.275</A>  τοῖσιν δ' Ἀτρεΐδης μεγάλ' εὔχετο χεῖρας ἀνασχών:  <br>
            Ζεῦ πάτερ Ἴδηθεν μεδέων κύδιστε μέγιστε,  <br>
            Ἠέλιός θ', ὃς πάντ' ἐφορᾷς καὶ πάντ' ἐπακούεις,  <br>
            καὶ ποταμοὶ καὶ γαῖα, καὶ οἳ ὑπένερθε καμόντας  <br>
            ἀνθρώπους τίνυσθον ὅτις κ' ἐπίορκον ὀμόσσῃ,  <br>
            ὑμεῖς μάρτυροι ἔστε, φυλάσσετε δ' ὅρκια πιστά:  <br>
        </P>
        <P><A>3.281</A>  εἰ μέν κεν Μενέλαον Ἀλέξανδρος καταπέφνῃ  <br>
            αὐτὸς ἔπειθ' Ἑλένην ἐχέτω καὶ κτήματα πάντα,  <br>
            ἡμεῖς δ' ἐν νήεσσι νεώμεθα ποντοπόροισιν:  <br>
            εἰ δέ κ' Ἀλέξανδρον κτείνῃ ξανθὸς Μενέλαος,  <br>
            Τρῶας ἔπειθ' Ἑλένην καὶ κτήματα πάντ' ἀποδοῦναι,  <br>
            τιμὴν δ' Ἀργείοις ἀποτινέμεν ἥν τιν' ἔοικεν,  <br>
            ἥ τε καὶ ἐσσομένοισι μετ' ἀνθρώποισι πέληται.  <br>
        </P>
        <P><A>3.288</A>  εἰ δ' ἂν ἐμοὶ τιμὴν Πρίαμος Πριάμοιό τε παῖδες  <br>
            τίνειν οὐκ ἐθέλωσιν Ἀλεξάνδροιο πεσόντος,  <br>
            αὐτὰρ ἐγὼ καὶ ἔπειτα μαχήσομαι εἵνεκα ποινῆς  <br>
            αὖθι μένων, ἧός κε τέλος πολέμοιο κιχείω.  <br>
        </P>
        <P><A>3.292</A>  ἦ, καὶ ἀπὸ στομάχους ἀρνῶν τάμε νηλέϊ χαλκῷ:  <br>
            καὶ τοὺς μὲν κατέθηκεν ἐπὶ χθονὸς ἀσπαίροντας  <br>
            θυμοῦ δευομένους: ἀπὸ γὰρ μένος εἵλετο χαλκός.  <br>
            οἶνον δ' ἐκ κρητῆρος ἀφυσσόμενοι δεπάεσσιν  <br>
            ἔκχεον, ἠδ' εὔχοντο θεοῖς αἰειγενέτῃσιν.  <br>
        </P>
        <P><A>3.297</A>  ὧδε δέ τις εἴπεσκεν Ἀχαιῶν τε Τρώων τε:  <br>
            Ζεῦ κύδιστε μέγιστε καὶ ἀθάνατοι θεοὶ ἄλλοι  <br>
            ὁππότεροι πρότεροι ὑπὲρ ὅρκια πημήνειαν  <br>
            ὧδέ σφ' ἐγκέφαλος χαμάδις ῥέοι ὡς ὅδε οἶνος  <br>
            αὐτῶν καὶ τεκέων, ἄλοχοι δ' ἄλλοισι δαμεῖεν.  <br>
            ὣς ἔφαν, οὐδ' ἄρα πώ σφιν ἐπεκραίαινε Κρονίων.  <br>
        </P>
        <P><A>3.303</A>  τοῖσι δὲ Δαρδανίδης Πρίαμος μετὰ μῦθον ἔειπε:  <br>
            κέκλυτέ μευ Τρῶες καὶ ἐϋκνήμιδες Ἀχαιοί:  <br>
            ἤτοι ἐγὼν εἶμι προτὶ Ἴλιον ἠνεμόεσσαν  <br>
            ἄψ, ἐπεὶ οὔ πω τλήσομ' ἐν ὀφθαλμοῖσιν ὁρᾶσθαι  <br>
            μαρνάμενον φίλον υἱὸν ἀρηϊφίλῳ Μενελάῳ:  <br>
            Ζεὺς μέν που τό γε οἶδε καὶ ἀθάνατοι θεοὶ ἄλλοι  <br>
            ὁπποτέρῳ θανάτοιο τέλος πεπρωμένον ἐστίν.  <br>
        </P>
        <P><A>3.310</A>  ἦ ῥα καὶ ἐς δίφρον ἄρνας θέτο ἰσόθεος φώς,  <br>
            ἂν δ' ἄρ' ἔβαιν' αὐτός, κατὰ δ' ἡνία τεῖνεν ὀπίσσω:  <br>
            πὰρ δέ οἱ Ἀντήνωρ περικαλλέα βήσετο δίφρον.  <br>
            τὼ μὲν ἄρ' ἄψορροι προτὶ Ἴλιον ἀπονέοντο:  <br>
        </P>
        <P><A>3.314</A>  Ἕκτωρ δὲ Πριάμοιο πάϊς καὶ δῖος Ὀδυσσεὺς  <br>
            χῶρον μὲν πρῶτον διεμέτρεον, αὐτὰρ ἔπειτα  <br>
            κλήρους ἐν κυνέῃ χαλκήρεϊ πάλλον ἑλόντες,  <br>
            ὁππότερος δὴ πρόσθεν ἀφείη χάλκεον ἔγχος.  <br>
        </P>
        <P><A>3.318</A>  λαοὶ δ' ἠρήσαντο, θεοῖσι δὲ χεῖρας ἀνέσχον,  <br>
            ὧδε δέ τις εἴπεσκεν Ἀχαιῶν τε Τρώων τε:  <br>
            Ζεῦ πάτερ Ἴδηθεν μεδέων κύδιστε μέγιστε  <br>
            ὁππότερος τάδε ἔργα μετ' ἀμφοτέροισιν ἔθηκε,  <br>
            τὸν δὸς ἀποφθίμενον δῦναι δόμον Ἄϊδος εἴσω,  <br>
            ἡμῖν δ' αὖ φιλότητα καὶ ὅρκια πιστὰ γενέσθαι.  <br>
        </P>
        <P><A>3.324</A>  ὣς ἄρ' ἔφαν, πάλλεν δὲ μέγας κορυθαίολος Ἕκτωρ  <br>
            ἂψ ὁρόων: Πάριος δὲ θοῶς ἐκ κλῆρος ὄρουσεν.  <br>
            οἳ μὲν ἔπειθ' ἵζοντο κατὰ στίχας, ἧχι ἑκάστῳ  <br>
            ἵπποι ἀερσίποδες καὶ ποικίλα τεύχε' ἔκειτο:  <br>
        </P>
        <P><A>3.328</A>  αὐτὰρ ὅ γ' ἀμφ' ὤμοισιν ἐδύσετο τεύχεα καλὰ  <br>
            δῖος Ἀλέξανδρος Ἑλένης πόσις ἠϋκόμοιο.  <br>
            κνημῖδας μὲν πρῶτα περὶ κνήμῃσιν ἔθηκε  <br>
            καλάς, ἀργυρέοισιν ἐπισφυρίοις ἀραρυίας:  <br>
        </P>
        <P><A>3.332</A>  δεύτερον αὖ θώρηκα περὶ στήθεσσιν ἔδυνεν  <br>
            οἷο κασιγνήτοιο Λυκάονος: ἥρμοσε δ' αὐτῷ.  <br>
            ἀμφὶ δ' ἄρ' ὤμοισιν βάλετο ξίφος ἀργυρόηλον  <br>
            χάλκεον, αὐτὰρ ἔπειτα σάκος μέγα τε στιβαρόν τε:  <br>
        </P>
        <P><A>3.336</A>  κρατὶ δ' ἐπ' ἰφθίμῳ κυνέην εὔτυκτον ἔθηκεν  <br>
            ἵππουριν: δεινὸν δὲ λόφος καθύπερθεν ἔνευεν:  <br>
            εἵλετο δ' ἄλκιμον ἔγχος, ὅ οἱ παλάμηφιν ἀρήρει.  <br>
            ὣς δ' αὔτως Μενέλαος ἀρήϊος ἔντε' ἔδυνεν.  <br>
        </P>
        <P><A>3.340</A>  οἳ δ' ἐπεὶ οὖν ἑκάτερθεν ὁμίλου θωρήχθησαν,  <br>
            ἐς μέσσον Τρώων καὶ Ἀχαιῶν ἐστιχόωντο  <br>
            δεινὸν δερκόμενοι: θάμβος δ' ἔχεν εἰσορόωντας  <br>
            Τρῶάς θ' ἱπποδάμους καὶ ἐϋκνήμιδας Ἀχαιούς.  <br>
            καί ῥ' ἐγγὺς στήτην διαμετρητῷ ἐνὶ χώρῳ  <br>
            σείοντ' ἐγχείας ἀλλήλοισιν κοτέοντε.  <br>
        </P>
        <P><A>3.346</A>  πρόσθε δ' Ἀλέξανδρος προΐει δολιχόσκιον ἔγχος,  <br>
            καὶ βάλεν Ἀτρεΐδαο κατ' ἀσπίδα πάντοσε ἴσην,  <br>
            οὐδ' ἔρρηξεν χαλκός, ἀνεγνάμφθη δέ οἱ αἰχμὴ  <br>
            ἀσπίδ' ἐνὶ κρατερῇ: ὃ δὲ δεύτερον ὄρνυτο χαλκῷ  <br>
        </P>
        <P><A>3.350</A>  Ἀτρεΐδης Μενέλαος ἐπευξάμενος Διὶ πατρί:  <br>
            Ζεῦ ἄνα δὸς τίσασθαι ὅ με πρότερος κάκ' ἔοργε  <br>
            δῖον Ἀλέξανδρον, καὶ ἐμῇς ὑπὸ χερσὶ δάμασσον,  <br>
            ὄφρα τις ἐρρίγῃσι καὶ ὀψιγόνων ἀνθρώπων  <br>
            ξεινοδόκον κακὰ ῥέξαι, ὅ κεν φιλότητα παράσχῃ.  <br>
        </P>
        <P><A>3.355</A>  ἦ ῥα καὶ ἀμπεπαλὼν προΐει δολιχόσκιον ἔγχος,  <br>
            καὶ βάλε Πριαμίδαο κατ' ἀσπίδα πάντοσε ἴσην:  <br>
            διὰ μὲν ἀσπίδος ἦλθε φαεινῆς ὄβριμον ἔγχος,  <br>
            καὶ διὰ θώρηκος πολυδαιδάλου ἠρήρειστο:  <br>
            ἀντικρὺ δὲ παραὶ λαπάρην διάμησε χιτῶνα  <br>
            ἔγχος: ὃ δ' ἐκλίνθη καὶ ἀλεύατο κῆρα μέλαιναν.  <br>
        </P>
        <P><A>3.361</A>  Ἀτρεΐδης δὲ ἐρυσσάμενος ξίφος ἀργυρόηλον  <br>
            πλῆξεν ἀνασχόμενος κόρυθος φάλον: ἀμφὶ δ' ἄρ' αὐτῷ  <br>
            τριχθά τε καὶ τετραχθὰ διατρυφὲν ἔκπεσε χειρός.  <br>
        </P>
        <P><A>3.364</A>  Ἀτρεΐδης δ' ᾤμωξεν ἰδὼν εἰς οὐρανὸν εὐρύν:  <br>
            Ζεῦ πάτερ οὔ τις σεῖο θεῶν ὀλοώτερος ἄλλος:  <br>
            ἦ τ' ἐφάμην τίσασθαι Ἀλέξανδρον κακότητος:  <br>
            νῦν δέ μοι ἐν χείρεσσιν ἄγη ξίφος, ἐκ δέ μοι ἔγχος  <br>
            ἠΐχθη παλάμηφιν ἐτώσιον, οὐδ' ἔβαλόν μιν.  <br>
        </P>
        <P><A>3.369</A>  ἦ καὶ ἐπαΐξας κόρυθος λάβεν ἱπποδασείης,  <br>
            ἕλκε δ' ἐπιστρέψας μετ' ἐϋκνήμιδας Ἀχαιούς:  <br>
            ἄγχε δέ μιν πολύκεστος ἱμὰς ἁπαλὴν ὑπὸ δειρήν,  <br>
            ὅς οἱ ὑπ' ἀνθερεῶνος ὀχεὺς τέτατο τρυφαλείης.  <br>
            καί νύ κεν εἴρυσσέν τε καὶ ἄσπετον ἤρατο κῦδος,  <br>
        </P>
        <P><A>3.374</A>  εἰ μὴ ἄρ' ὀξὺ νόησε Διὸς θυγάτηρ Ἀφροδίτη,  <br>
            ἥ οἱ ῥῆξεν ἱμάντα βοὸς ἶφι κταμένοιο:  <br>
            κεινὴ δὲ τρυφάλεια ἅμ' ἕσπετο χειρὶ παχείῃ.  <br>
            τὴν μὲν ἔπειθ' ἥρως μετ' ἐϋκνήμιδας Ἀχαιοὺς  <br>
            ῥῖψ' ἐπιδινήσας, κόμισαν δ' ἐρίηρες ἑταῖροι:  <br>
        </P>
        <P><A>3.379</A>  αὐτὰρ ὃ ἂψ ἐπόρουσε κατακτάμεναι μενεαίνων  <br>
            ἔγχεϊ χαλκείῳ: τὸν δ' ἐξήρπαξ' Ἀφροδίτη  <br>
            ῥεῖα μάλ' ὥς τε θεός, ἐκάλυψε δ' ἄρ' ἠέρι πολλῇ,  <br>
            κὰδ δ' εἷσ' ἐν θαλάμῳ εὐώδεϊ κηώεντι.  <br>
        </P>
        <P><A>3.383</A>  αὐτὴ δ' αὖ Ἑλένην καλέουσ' ἴε: τὴν δὲ κίχανε  <br>
            πύργῳ ἐφ' ὑψηλῷ, περὶ δὲ Τρῳαὶ ἅλις ἦσαν:  <br>
            χειρὶ δὲ νεκταρέου ἑανοῦ ἐτίναξε λαβοῦσα,  <br>
            γρηῒ δέ μιν ἐϊκυῖα παλαιγενέϊ προσέειπεν  <br>
            εἰροκόμῳ, ἥ οἱ Λακεδαίμονι ναιετοώσῃ  <br>
            ἤσκειν εἴρια καλά, μάλιστα δέ μιν φιλέεσκε:  <br>
            τῇ μιν ἐεισαμένη προσεφώνεε δῖ' Ἀφροδίτη:  <br>
        </P>
        <P><A>3.390</A>  δεῦρ' ἴθ': Ἀλέξανδρός σε καλεῖ οἶκον δὲ νέεσθαι.  <br>
            κεῖνος ὅ γ' ἐν θαλάμῳ καὶ δινωτοῖσι λέχεσσι  <br>
            κάλλεΐ τε στίλβων καὶ εἵμασιν: οὐδέ κε φαίης  <br>
            ἀνδρὶ μαχεσσάμενον τόν γ' ἐλθεῖν, ἀλλὰ χορὸν δὲ  <br>
            ἔρχεσθ', ἠὲ χοροῖο νέον λήγοντα καθίζειν.  <br>
        </P>
        <P><A>3.395</A>  ὣς φάτο, τῇ δ' ἄρα θυμὸν ἐνὶ στήθεσσιν ὄρινε:  <br>
            καί ῥ' ὡς οὖν ἐνόησε θεᾶς περικαλλέα δειρὴν  <br>
            στήθεά θ' ἱμερόεντα καὶ ὄμματα μαρμαίροντα,  <br>
            θάμβησέν τ' ἄρ' ἔπειτα ἔπος τ' ἔφατ' ἔκ τ' ὀνόμαζε:  <br>
        </P>
        <P><A>3.399</A>  δαιμονίη, τί με ταῦτα λιλαίεαι ἠπεροπεύειν;  <br>
            ἦ πῄ με προτέρω πολίων εὖ ναιομενάων  <br>
            ἄξεις, ἢ Φρυγίης ἢ Μῃονίης ἐρατεινῆς,  <br>
            εἴ τίς τοι καὶ κεῖθι φίλος μερόπων ἀνθρώπων:  <br>
            οὕνεκα δὴ νῦν δῖον Ἀλέξανδρον Μενέλαος  <br>
            νικήσας ἐθέλει στυγερὴν ἐμὲ οἴκαδ' ἄγεσθαι,  <br>
            τοὔνεκα δὴ νῦν δεῦρο δολοφρονέουσα παρέστης;  <br>
        </P>
        <P><A>3.406</A>  ἧσο παρ' αὐτὸν ἰοῦσα, θεῶν δ' ἀπόεικε κελεύθου,  <br>
            μηδ' ἔτι σοῖσι πόδεσσιν ὑποστρέψειας Ὄλυμπον,  <br>
            ἀλλ' αἰεὶ περὶ κεῖνον ὀΐζυε καί ἑ φύλασσε,  <br>
            εἰς ὅ κέ σ' ἢ ἄλοχον ποιήσεται ἢ ὅ γε δούλην.  <br>
            κεῖσε δ' ἐγὼν οὐκ εἶμι: νεμεσσητὸν δέ κεν εἴη:  <br>
            κείνου πορσανέουσα λέχος: Τρῳαὶ δέ μ' ὀπίσσω  <br>
            πᾶσαι μωμήσονται: ἔχω δ' ἄχε' ἄκριτα θυμῷ.  <br>
        </P>
        <P><A>3.413</A>  τὴν δὲ χολωσαμένη προσεφώνεε δῖ' Ἀφροδίτη:  <br>
            μή μ' ἔρεθε σχετλίη, μὴ χωσαμένη σε μεθείω,  <br>
            τὼς δέ σ' ἀπεχθήρω ὡς νῦν ἔκπαγλ' ἐφίλησα,  <br>
            μέσσῳ δ' ἀμφοτέρων μητίσομαι ἔχθεα λυγρὰ  <br>
            Τρώων καὶ Δαναῶν, σὺ δέ κεν κακὸν οἶτον ὄληαι.  <br>
        </P>
        <P><A>3.418</A>  ὣς ἔφατ', ἔδεισεν δ' Ἑλένη Διὸς ἐκγεγαυῖα,  <br>
            βῆ δὲ κατασχομένη ἑανῷ ἀργῆτι φαεινῷ  <br>
            σιγῇ, πάσας δὲ Τρῳὰς λάθεν: ἦρχε δὲ δαίμων.  <br>
        </P>
        <P><A>3.421</A>  αἳ δ' ὅτ' Ἀλεξάνδροιο δόμον περικαλλέ' ἵκοντο,  <br>
            ἀμφίπολοι μὲν ἔπειτα θοῶς ἐπὶ ἔργα τράποντο,  <br>
            ἣ δ' εἰς ὑψόροφον θάλαμον κίε δῖα γυναικῶν.  <br>
            τῇ δ' ἄρα δίφρον ἑλοῦσα φιλομειδὴς Ἀφροδίτη  <br>
            ἀντί' Ἀλεξάνδροιο θεὰ κατέθηκε φέρουσα:  <br>
        </P>
        <P><A>3.426</A>  ἔνθα κάθιζ' Ἑλένη κούρη Διὸς αἰγιόχοιο  <br>
            ὄσσε πάλιν κλίνασα, πόσιν δ' ἠνίπαπε μύθῳ:  <br>
            ἤλυθες ἐκ πολέμου: ὡς ὤφελες αὐτόθ' ὀλέσθαι  <br>
            ἀνδρὶ δαμεὶς κρατερῷ, ὃς ἐμὸς πρότερος πόσις ἦεν.  <br>
            ἦ μὲν δὴ πρίν γ' εὔχε' ἀρηϊφίλου Μενελάου  <br>
            σῇ τε βίῃ καὶ χερσὶ καὶ ἔγχεϊ φέρτερος εἶναι:  <br>
        </P>
        <P><A>3.432</A>  ἀλλ' ἴθι νῦν προκάλεσσαι ἀρηΐφιλον Μενέλαον  <br>
            ἐξαῦτις μαχέσασθαι ἐναντίον: ἀλλά σ' ἔγωγε  <br>
            παύεσθαι κέλομαι, μηδὲ ξανθῷ Μενελάῳ  <br>
            ἀντίβιον πόλεμον πολεμίζειν ἠδὲ μάχεσθαι  <br>
            ἀφραδέως, μή πως τάχ' ὑπ' αὐτοῦ δουρὶ δαμήῃς.  <br>
        </P>
        <P><A>3.437</A>  τὴν δὲ Πάρις μύθοισιν ἀμειβόμενος προσέειπε:  <br>
            μή με γύναι χαλεποῖσιν ὀνείδεσι θυμὸν ἔνιπτε:  <br>
            νῦν μὲν γὰρ Μενέλαος ἐνίκησεν σὺν Ἀθήνῃ,  <br>
            κεῖνον δ' αὖτις ἐγώ: πάρα γὰρ θεοί εἰσι καὶ ἡμῖν.  <br>
        </P>
        <P><A>3.441</A>  ἀλλ' ἄγε δὴ φιλότητι τραπείομεν εὐνηθέντε:  <br>
            οὐ γάρ πώ ποτέ μ' ὧδέ γ' ἔρως φρένας ἀμφεκάλυψεν,  <br>
            οὐδ' ὅτε σε πρῶτον Λακεδαίμονος ἐξ ἐρατεινῆς  <br>
            ἔπλεον ἁρπάξας ἐν ποντοπόροισι νέεσσι,  <br>
            νήσῳ δ' ἐν Κραναῇ ἐμίγην φιλότητι καὶ εὐνῇ,  <br>
            ὥς σεο νῦν ἔραμαι καί με γλυκὺς ἵμερος αἱρεῖ.  <br>
            ἦ ῥα, καὶ ἄρχε λέχος δὲ κιών: ἅμα δ' εἵπετ' ἄκοιτις.  <br>
            τὼ μὲν ἄρ' ἐν τρητοῖσι κατεύνασθεν λεχέεσσιν,  <br>
        </P>
        <P><A>3.449</A>  Ἀτρεΐδης δ' ἀν' ὅμιλον ἐφοίτα θηρὶ ἐοικὼς  <br>
            εἴ που ἐσαθρήσειεν Ἀλέξανδρον θεοειδέα.  <br>
            ἀλλ' οὔ τις δύνατο Τρώων κλειτῶν τ' ἐπικούρων  <br>
            δεῖξαι Ἀλέξανδρον τότ' ἀρηϊφίλῳ Μενελάῳ:  <br>
            οὐ μὲν γὰρ φιλότητί γ' ἐκεύθανον εἴ τις ἴδοιτο:  <br>
            ἶσον γάρ σφιν πᾶσιν ἀπήχθετο κηρὶ μελαίνῃ.  <br>
        </P>
        <P><A>3.455</A>  τοῖσι δὲ καὶ μετέειπεν ἄναξ ἀνδρῶν Ἀγαμέμνων:  <br>
            κέκλυτέ μευ Τρῶες καὶ Δάρδανοι ἠδ' ἐπίκουροι:  <br>
            νίκη μὲν δὴ φαίνετ' ἀρηϊφίλου Μενελάου,  <br>
            ὑμεῖς δ' Ἀργείην Ἑλένην καὶ κτήμαθ' ἅμ' αὐτῇ  <br>
            ἔκδοτε, καὶ τιμὴν ἀποτινέμεν ἥν τιν' ἔοικεν,  <br>
            ἥ τε καὶ ἐσσομένοισι μετ' ἀνθρώποισι πέληται.  <br>
            ὣς ἔφατ' Ἀτρεΐδης, ἐπὶ δ' ᾔνεον ἄλλοι Ἀχαιοί.  <br>
        </P>
        <h4>ΙΛΙΑΔΟΣ Δ</h4>
        <P><A>4.1</A>  οἳ δὲ θεοὶ πὰρ Ζηνὶ καθήμενοι ἠγορόωντο  <br>
            χρυσέῳ ἐν δαπέδῳ, μετὰ δέ σφισι πότνια Ἥβη  <br>
            νέκταρ ἐοινοχόει: τοὶ δὲ χρυσέοις δεπάεσσι  <br>
            δειδέχατ' ἀλλήλους, Τρώων πόλιν εἰσορόωντες:  <br>
        </P>
        <P><A>4.5</A>  αὐτίκ' ἐπειρᾶτο Κρονίδης ἐρεθιζέμεν Ἥρην  <br>
            κερτομίοις ἐπέεσσι παραβλήδην ἀγορεύων:  <br>
            δοιαὶ μὲν Μενελάῳ ἀρηγόνες εἰσὶ θεάων  <br>
            Ἥρη τ' Ἀργείη καὶ Ἀλαλκομενηῒς Ἀθήνη.  <br>
            ἀλλ' ἤτοι ταὶ νόσφι καθήμεναι εἰσορόωσαι  <br>
            τέρπεσθον: τῷ δ' αὖτε φιλομειδὴς Ἀφροδίτη  <br>
            αἰεὶ παρμέμβλωκε καὶ αὐτοῦ κῆρας ἀμύνει:  <br>
            καὶ νῦν ἐξεσάωσεν ὀϊόμενον θανέεσθαι.  <br>
        </P>
        <P><A>4.13</A>  ἀλλ' ἤτοι νίκη μὲν ἀρηϊφίλου Μενελάου:  <br>
            ἡμεῖς δὲ φραζώμεθ' ὅπως ἔσται τάδε ἔργα,  <br>
            ἤ ῥ' αὖτις πόλεμόν τε κακὸν καὶ φύλοπιν αἰνὴν  <br>
            ὄρσομεν, ἦ φιλότητα μετ' ἀμφοτέροισι βάλωμεν.  <br>
            εἰ δ' αὖ πως τόδε πᾶσι φίλον καὶ ἡδὺ γένοιτο,  <br>
            ἤτοι μὲν οἰκέοιτο πόλις Πριάμοιο ἄνακτος,  <br>
            αὖτις δ' Ἀργείην Ἑλένην Μενέλαος ἄγοιτο.  <br>
        </P>
        <P><A>4.20</A>  ὣς ἔφαθ', αἳ δ' ἐπέμυξαν Ἀθηναίη τε καὶ Ἥρη:  <br>
            πλησίαι αἵ γ' ἥσθην, κακὰ δὲ Τρώεσσι μεδέσθην.  <br>
            ἤτοι Ἀθηναίη ἀκέων ἦν οὐδέ τι εἶπε  <br>
            σκυζομένη Διὶ πατρί, χόλος δέ μιν ἄγριος ᾕρει:  <br>
        </P>
        <P><A>4.24</A>  Ἥρῃ δ' οὐκ ἔχαδε στῆθος χόλον, ἀλλὰ προσηύδα:  <br>
            αἰνότατε Κρονίδη ποῖον τὸν μῦθον ἔειπες:  <br>
            πῶς ἐθέλεις ἅλιον θεῖναι πόνον ἠδ' ἀτέλεστον,  <br>
            ἱδρῶ θ' ὃν ἵδρωσα μόγῳ, καμέτην δέ μοι ἵπποι  <br>
            λαὸν ἀγειρούσῃ, Πριάμῳ κακὰ τοῖό τε παισίν.  <br>
            ἕρδ': ἀτὰρ οὔ τοι πάντες ἐπαινέομεν θεοὶ ἄλλοι.  <br>
        </P>
        <P><A>4.30</A>  τὴν δὲ μέγ' ὀχθήσας προσέφη νεφεληγερέτα Ζεύς:  <br>
            δαιμονίη τί νύ σε Πρίαμος Πριάμοιό τε παῖδες  <br>
            τόσσα κακὰ ῥέζουσιν, ὅ τ' ἀσπερχὲς μενεαίνεις  <br>
            Ἰλίου ἐξαλαπάξαι ἐϋκτίμενον πτολίεθρον;  <br>
            εἰ δὲ σύ γ' εἰσελθοῦσα πύλας καὶ τείχεα μακρὰ  <br>
            ὠμὸν βεβρώθοις Πρίαμον Πριάμοιό τε παῖδας  <br>
            ἄλλους τε Τρῶας, τότε κεν χόλον ἐξακέσαιο.  <br>
        </P>
        <P><A>4.37</A>  ἕρξον ὅπως ἐθέλεις: μὴ τοῦτό γε νεῖκος ὀπίσσω  <br>
            σοὶ καὶ ἐμοὶ μέγ' ἔρισμα μετ' ἀμφοτέροισι γένηται.  <br>
            ἄλλο δέ τοι ἐρέω, σὺ δ' ἐνὶ φρεσὶ βάλλεο σῇσιν:  <br>
            ὁππότε κεν καὶ ἐγὼ μεμαὼς πόλιν ἐξαλαπάξαι  <br>
            τὴν ἐθέλω ὅθι τοι φίλοι ἀνέρες ἐγγεγάασι,  <br>
            μή τι διατρίβειν τὸν ἐμὸν χόλον, ἀλλά μ' ἐᾶσαι:  <br>
            καὶ γὰρ ἐγὼ σοὶ δῶκα ἑκὼν ἀέκοντί γε θυμῷ:  <br>
        </P>
        <P><A>4.44</A>  αἳ γὰρ ὑπ' ἠελίῳ τε καὶ οὐρανῷ ἀστερόεντι  <br>
            ναιετάουσι πόληες ἐπιχθονίων ἀνθρώπων,  <br>
            τάων μοι περὶ κῆρι τιέσκετο Ἴλιος ἱρὴ  <br>
            καὶ Πρίαμος καὶ λαὸς ἐϋμμελίω Πριάμοιο.  <br>
            οὐ γάρ μοί ποτε βωμὸς ἐδεύετο δαιτὸς ἐΐσης  <br>
            λοιβῆς τε κνίσης τε: τὸ γὰρ λάχομεν γέρας ἡμεῖς.  <br>
        </P>
        <P><A>4.50</A>  τὸν δ' ἠμείβετ' ἔπειτα βοῶπις πότνια Ἥρη:  <br>
            ἤτοι ἐμοὶ τρεῖς μὲν πολὺ φίλταταί εἰσι πόληες  <br>
            Ἄργός τε Σπάρτη τε καὶ εὐρυάγυια Μυκήνη:  <br>
            τὰς διαπέρσαι ὅτ' ἄν τοι ἀπέχθωνται περὶ κῆρι:  <br>
            τάων οὔ τοι ἐγὼ πρόσθ' ἵσταμαι οὐδὲ μεγαίρω.  <br>
            εἴ περ γὰρ φθονέω τε καὶ οὐκ εἰῶ διαπέρσαι,  <br>
            οὐκ ἀνύω φθονέουσ' ἐπεὶ ἦ πολὺ φέρτερός ἐσσι.  <br>
            ἀλλὰ χρὴ καὶ ἐμὸν θέμεναι πόνον οὐκ ἀτέλεστον:  <br>
        </P>
        <P><A>4.58</A>  καὶ γὰρ ἐγὼ θεός εἰμι, γένος δέ μοι ἔνθεν ὅθεν σοί,  <br>
            καί με πρεσβυτάτην τέκετο Κρόνος ἀγκυλομήτης,  <br>
            ἀμφότερον γενεῇ τε καὶ οὕνεκα σὴ παράκοιτις  <br>
            κέκλημαι, σὺ δὲ πᾶσι μετ' ἀθανάτοισιν ἀνάσσεις.  <br>
        </P>
        <P><A>4.62</A>  ἀλλ' ἤτοι μὲν ταῦθ' ὑποείξομεν ἀλλήλοισι,  <br>
            σοὶ μὲν ἐγώ, σὺ δ' ἐμοί: ἐπὶ δ' ἕψονται θεοὶ ἄλλοι  <br>
            ἀθάνατοι: σὺ δὲ θᾶσσον Ἀθηναίῃ ἐπιτεῖλαι  <br>
            ἐλθεῖν ἐς Τρώων καὶ Ἀχαιῶν φύλοπιν αἰνήν,  <br>
            πειρᾶν δ' ὥς κε Τρῶες ὑπερκύδαντας Ἀχαιοὺς  <br>
            ἄρξωσι πρότεροι ὑπὲρ ὅρκια δηλήσασθαι.  <br>
        </P>
        <P><A>4.68</A>  ὣς ἔφατ', οὐδ' ἀπίθησε πατὴρ ἀνδρῶν τε θεῶν τε:  <br>
            αὐτίκ' Ἀθηναίην ἔπεα πτερόεντα προσηύδα:  <br>
            αἶψα μάλ' ἐς στρατὸν ἐλθὲ μετὰ Τρῶας καὶ Ἀχαιούς,  <br>
            πειρᾶν δ' ὥς κε Τρῶες ὑπερκύδαντας Ἀχαιοὺς  <br>
            ἄρξωσι πρότεροι ὑπὲρ ὅρκια δηλήσασθαι.  <br>
        </P>
        <P><A>4.73</A>  ὣς εἰπὼν ὄτρυνε πάρος μεμαυῖαν Ἀθήνην,  <br>
            βῆ δὲ κατ' Οὐλύμποιο καρήνων ἀΐξασα.  <br>
            οἷον δ' ἀστέρα ἧκε Κρόνου πάϊς ἀγκυλομήτεω  <br>
            ἢ ναύτῃσι τέρας ἠὲ στρατῷ εὐρέϊ λαῶν  <br>
            λαμπρόν: τοῦ δέ τε πολλοὶ ἀπὸ σπινθῆρες ἵενται:  <br>
            τῷ ἐϊκυῖ' ἤϊξεν ἐπὶ χθόνα Παλλὰς Ἀθήνη,  <br>
            κὰδ δ' ἔθορ' ἐς μέσσον: θάμβος δ' ἔχεν εἰσορόωντας  <br>
            Τρῶάς θ' ἱπποδάμους καὶ ἐϋκνήμιδας Ἀχαιούς:  <br>
        </P>
        <P><A>4.81</A>  ὧδε δέ τις εἴπεσκεν ἰδὼν ἐς πλησίον ἄλλον:  <br>
            ἦ ῥ' αὖτις πόλεμός τε κακὸς καὶ φύλοπις αἰνὴ  <br>
            ἔσσεται, ἢ φιλότητα μετ' ἀμφοτέροισι τίθησι  <br>
            Ζεύς, ὅς τ' ἀνθρώπων ταμίης πολέμοιο τέτυκται.  <br>
            ὣς ἄρα τις εἴπεσκεν Ἀχαιῶν τε Τρώων τε.  <br>
        </P>
        <P><A>4.86</A>  ἣ δ' ἀνδρὶ ἰκέλη Τρώων κατεδύσεθ' ὅμιλον  <br>
            Λαοδόκῳ Ἀντηνορίδῃ κρατερῷ αἰχμητῇ,  <br>
            Πάνδαρον ἀντίθεον διζημένη εἴ που ἐφεύροι.  <br>
            εὗρε Λυκάονος υἱὸν ἀμύμονά τε κρατερόν τε  <br>
            ἑσταότ': ἀμφὶ δέ μιν κρατεραὶ στίχες ἀσπιστάων  <br>
            λαῶν, οἵ οἱ ἕποντο ἀπ' Αἰσήποιο ῥοάων:  <br>
            ἀγχοῦ δ' ἱσταμένη ἔπεα πτερόεντα προσηύδα:  <br>
        </P>
        <P><A>4.93</A>  ἦ ῥά νύ μοί τι πίθοιο Λυκάονος υἱὲ δαΐφρον.  <br>
            τλαίης κεν Μενελάῳ ἐπιπροέμεν ταχὺν ἰόν,  <br>
            πᾶσι δέ κε Τρώεσσι χάριν καὶ κῦδος ἄροιο,  <br>
            ἐκ πάντων δὲ μάλιστα Ἀλεξάνδρῳ βασιλῆϊ.  <br>
            τοῦ κεν δὴ πάμπρωτα παρ' ἀγλαὰ δῶρα φέροιο,  <br>
            αἴ κεν ἴδῃ Μενέλαον ἀρήϊον Ἀτρέος υἱὸν  <br>
            σῷ βέλεϊ δμηθέντα πυρῆς ἐπιβάντ' ἀλεγεινῆς.  <br>
        </P>
        <P><A>4.100</A>  ἀλλ' ἄγ' ὀΐστευσον Μενελάου κυδαλίμοιο,  <br>
            εὔχεο δ' Ἀπόλλωνι Λυκηγενέϊ κλυτοτόξῳ  <br>
            ἀρνῶν πρωτογόνων ῥέξειν κλειτὴν ἑκατόμβην  <br>
            οἴκαδε νοστήσας ἱερῆς εἰς ἄστυ Ζελείης.  <br>
        </P>
        <P><A>4.104</A>  ὣς φάτ' Ἀθηναίη, τῷ δὲ φρένας ἄφρονι πεῖθεν:  <br>
            αὐτίκ' ἐσύλα τόξον ἐΰξοον ἰξάλου αἰγὸς  <br>
            ἀγρίου, ὅν ῥά ποτ' αὐτὸς ὑπὸ στέρνοιο τυχήσας  <br>
            πέτρης ἐκβαίνοντα δεδεγμένος ἐν προδοκῇσι  <br>
            βεβλήκει πρὸς στῆθος: ὃ δ' ὕπτιος ἔμπεσε πέτρῃ.  <br>
            τοῦ κέρα ἐκ κεφαλῆς ἑκκαιδεκάδωρα πεφύκει:  <br>
            καὶ τὰ μὲν ἀσκήσας κεραοξόος ἤραρε τέκτων,  <br>
            πᾶν δ' εὖ λειήνας χρυσέην ἐπέθηκε κορώνην.  <br>
        </P>
        <P><A>4.112</A>  καὶ τὸ μὲν εὖ κατέθηκε τανυσσάμενος ποτὶ γαίῃ  <br>
            ἀγκλίνας: πρόσθεν δὲ σάκεα σχέθον ἐσθλοὶ ἑταῖροι  <br>
            μὴ πρὶν ἀναΐξειαν ἀρήϊοι υἷες Ἀχαιῶν  <br>
            πρὶν βλῆσθαι Μενέλαον ἀρήϊον Ἀτρέος υἱόν.  <br>
            αὐτὰρ ὁ σύλα πῶμα φαρέτρης, ἐκ δ' ἕλετ' ἰὸν  <br>
            ἀβλῆτα πτερόεντα μελαινέων ἕρμ' ὀδυνάων:  <br>
        </P>
        <P><A>4.118</A>  αἶψα δ' ἐπὶ νευρῇ κατεκόσμει πικρὸν ὀϊστόν,  <br>
            εὔχετο δ' Ἀπόλλωνι Λυκηγενέϊ κλυτοτόξῳ  <br>
            ἀρνῶν πρωτογόνων ῥέξειν κλειτὴν ἑκατόμβην  <br>
            οἴκαδε νοστήσας ἱερῆς εἰς ἄστυ Ζελείης.  <br>
        </P>
        <P><A>4.122</A>  ἕλκε δ' ὁμοῦ γλυφίδας τε λαβὼν καὶ νεῦρα βόεια:  <br>
            νευρὴν μὲν μαζῷ πέλασεν, τόξῳ δὲ σίδηρον.  <br>
            αὐτὰρ ἐπεὶ δὴ κυκλοτερὲς μέγα τόξον ἔτεινε,  <br>
            λίγξε βιός, νευρὴ δὲ μέγ' ἴαχεν, ἆλτο δ' ὀϊστὸς  <br>
            ὀξυβελὴς καθ' ὅμιλον ἐπιπτέσθαι μενεαίνων.  <br>
        </P>
        <P><A>4.127</A>  οὐδὲ σέθεν Μενέλαε θεοὶ μάκαρες λελάθοντο  <br>
            ἀθάνατοι, πρώτη δὲ Διὸς θυγάτηρ ἀγελείη,  <br>
            ἥ τοι πρόσθε στᾶσα βέλος ἐχεπευκὲς ἄμυνεν.  <br>
            ἣ δὲ τόσον μὲν ἔεργεν ἀπὸ χροὸς ὡς ὅτε μήτηρ  <br>
            παιδὸς ἐέργῃ μυῖαν ὅθ' ἡδέϊ λέξεται ὕπνῳ,  <br>
        </P>
        <P><A>4.132</A>  αὐτὴ δ' αὖτ' ἴθυνεν ὅθι ζωστῆρος ὀχῆες  <br>
            χρύσειοι σύνεχον καὶ διπλόος ἤντετο θώρηξ.  <br>
            ἐν δ' ἔπεσε ζωστῆρι ἀρηρότι πικρὸς ὀϊστός:  <br>
            διὰ μὲν ἂρ ζωστῆρος ἐλήλατο δαιδαλέοιο,  <br>
            καὶ διὰ θώρηκος πολυδαιδάλου ἠρήρειστο  <br>
            μίτρης θ', ἣν ἐφόρει ἔρυμα χροὸς ἕρκος ἀκόντων,  <br>
        </P>
        <P><A>4.138</A>  ἥ οἱ πλεῖστον ἔρυτο: διὰ πρὸ δὲ εἴσατο καὶ τῆς.  <br>
            ἀκρότατον δ' ἄρ' ὀϊστὸς ἐπέγραψε χρόα φωτός:  <br>
            αὐτίκα δ' ἔρρεεν αἷμα κελαινεφὲς ἐξ ὠτειλῆς.  <br>
        </P>
        <P><A>4.141</A>  ὡς δ' ὅτε τίς τ' ἐλέφαντα γυνὴ φοίνικι μιήνῃ  <br>
            Μῃονὶς ἠὲ Κάειρα παρήϊον ἔμμεναι ἵππων:  <br>
            κεῖται δ' ἐν θαλάμῳ, πολέες τέ μιν ἠρήσαντο  <br>
            ἱππῆες φορέειν: βασιλῆϊ δὲ κεῖται ἄγαλμα,  <br>
            ἀμφότερον κόσμός θ' ἵππῳ ἐλατῆρί τε κῦδος:  <br>
            τοῖοί τοι Μενέλαε μιάνθην αἵματι μηροὶ  <br>
            εὐφυέες κνῆμαί τε ἰδὲ σφυρὰ κάλ' ὑπένερθε.  <br>
        </P>
        <P><A>4.148</A>  ῥίγησεν δ' ἄρ' ἔπειτα ἄναξ ἀνδρῶν Ἀγαμέμνων  <br>
            ὡς εἶδεν μέλαν αἷμα καταρρέον ἐξ ὠτειλῆς:  <br>
            ῥίγησεν δὲ καὶ αὐτὸς ἀρηΐφιλος Μενέλαος.  <br>
            ὡς δὲ ἴδεν νεῦρόν τε καὶ ὄγκους ἐκτὸς ἐόντας  <br>
            ἄψορρόν οἱ θυμὸς ἐνὶ στήθεσσιν ἀγέρθη.  <br>
        </P>
        <P><A>4.153</A>  τοῖς δὲ βαρὺ στενάχων μετέφη κρείων Ἀγαμέμνων  <br>
            χειρὸς ἔχων Μενέλαον, ἐπεστενάχοντο δ' ἑταῖροι:  <br>
            φίλε κασίγνητε θάνατόν νύ τοι ὅρκι' ἔταμνον  <br>
            οἶον προστήσας πρὸ Ἀχαιῶν Τρωσὶ μάχεσθαι,  <br>
        </P>
        <P><A>4.157</A>  ὥς σ' ἔβαλον Τρῶες, κατὰ δ' ὅρκια πιστὰ πάτησαν.  <br>
            οὐ μέν πως ἅλιον πέλει ὅρκιον αἷμά τε ἀρνῶν  <br>
            σπονδαί τ' ἄκρητοι καὶ δεξιαὶ ᾗς ἐπέπιθμεν.  <br>
            εἴ περ γάρ τε καὶ αὐτίκ' Ὀλύμπιος οὐκ ἐτέλεσσεν,  <br>
            ἔκ τε καὶ ὀψὲ τελεῖ, σύν τε μεγάλῳ ἀπέτισαν  <br>
            σὺν σφῇσιν κεφαλῇσι γυναιξί τε καὶ τεκέεσσιν.  <br>
        </P>
        <P><A>4.163</A>  εὖ γὰρ ἐγὼ τόδε οἶδα κατὰ φρένα καὶ κατὰ θυμόν:  <br>
            ἔσσεται ἦμαρ ὅτ' ἄν ποτ' ὀλώλῃ Ἴλιος ἱρὴ  <br>
            καὶ Πρίαμος καὶ λαὸς ἐϋμμελίω Πριάμοιο,  <br>
            Ζεὺς δέ σφι Κρονίδης ὑψίζυγος αἰθέρι ναίων  <br>
            αὐτὸς ἐπισσείῃσιν ἐρεμνὴν αἰγίδα πᾶσι  <br>
            τῆσδ' ἀπάτης κοτέων: τὰ μὲν ἔσσεται οὐκ ἀτέλεστα:  <br>
        </P>
        <P><A>4.169</A>  ἀλλά μοι αἰνὸν ἄχος σέθεν ἔσσεται ὦ Μενέλαε  <br>
            αἴ κε θάνῃς καὶ πότμον ἀναπλήσῃς βιότοιο.  <br>
            καί κεν ἐλέγχιστος πολυδίψιον Ἄργος ἱκοίμην:  <br>
            αὐτίκα γὰρ μνήσονται Ἀχαιοὶ πατρίδος αἴης:  <br>
            κὰδ δέ κεν εὐχωλὴν Πριάμῳ καὶ Τρωσὶ λίποιμεν  <br>
            Ἀργείην Ἑλένην: σέο δ' ὀστέα πύσει ἄρουρα  <br>
            κειμένου ἐν Τροίῃ ἀτελευτήτῳ ἐπὶ ἔργῳ.  <br>
        </P>
        <P><A>4.176</A>  καί κέ τις ὧδ' ἐρέει Τρώων ὑπερηνορεόντων  <br>
            τύμβῳ ἐπιθρῴσκων Μενελάου κυδαλίμοιο:  <br>
            αἴθ' οὕτως ἐπὶ πᾶσι χόλον τελέσει' Ἀγαμέμνων,  <br>
            ὡς καὶ νῦν ἅλιον στρατὸν ἤγαγεν ἐνθάδ' Ἀχαιῶν,  <br>
            καὶ δὴ ἔβη οἶκον δὲ φίλην ἐς πατρίδα γαῖαν  <br>
            σὺν κεινῇσιν νηυσὶ λιπὼν ἀγαθὸν Μενέλαον.  <br>
            ὥς ποτέ τις ἐρέει: τότε μοι χάνοι εὐρεῖα χθών.  <br>
        </P>
        <P><A>4.183</A>  τὸν δ' ἐπιθαρσύνων προσέφη ξανθὸς Μενέλαος:  <br>
            θάρσει, μηδέ τί πω δειδίσσεο λαὸν Ἀχαιῶν:  <br>
            οὐκ ἐν καιρίῳ ὀξὺ πάγη βέλος, ἀλλὰ πάροιθεν  <br>
            εἰρύσατο ζωστήρ τε παναίολος ἠδ' ὑπένερθε  <br>
            ζῶμά τε καὶ μίτρη, τὴν χαλκῆες κάμον ἄνδρες.  <br>
        </P>
        <P><A>4.188</A>  τὸν δ' ἀπαμειβόμενος προσέφη κρείων Ἀγαμέμνων:  <br>
            αἲ γὰρ δὴ οὕτως εἴη φίλος ὦ Μενέλαε:  <br>
            ἕλκος δ' ἰητὴρ ἐπιμάσσεται ἠδ' ἐπιθήσει  <br>
            φάρμαχ' ἅ κεν παύσῃσι μελαινάων ὀδυνάων.  <br>
        </P>
        <P><A>4.192</A>  ἦ καὶ Ταλθύβιον θεῖον κήρυκα προσηύδα:  <br>
            Ταλθύβι' ὅττι τάχιστα Μαχάονα δεῦρο κάλεσσον  <br>
            φῶτ' Ἀσκληπιοῦ υἱὸν ἀμύμονος ἰητῆρος,  <br>
            ὄφρα ἴδῃ Μενέλαον ἀρήϊον Ἀτρέος υἱόν,  <br>
            ὅν τις ὀϊστεύσας ἔβαλεν τόξων ἐῢ εἰδὼς  <br>
            Τρώων ἢ Λυκίων, τῷ μὲν κλέος, ἄμμι δὲ πένθος.  <br>
        </P>
        <P><A>4.198</A>  ὣς ἔφατ', οὐδ' ἄρα οἱ κῆρυξ ἀπίθησεν ἀκούσας,  <br>
            βῆ δ' ἰέναι κατὰ λαὸν Ἀχαιῶν χαλκοχιτώνων  <br>
            παπταίνων ἥρωα Μαχάονα: τὸν δὲ νόησεν  <br>
            ἑσταότ': ἀμφὶ δέ μιν κρατεραὶ στίχες ἀσπιστάων  <br>
            λαῶν, οἵ οἱ ἕποντο Τρίκης ἐξ ἱπποβότοιο.  <br>
            ἀγχοῦ δ' ἱστάμενος ἔπεα πτερόεντα προσηύδα:  <br>
        </P>
        <P><A>4.204</A>  ὄρσ' Ἀσκληπιάδη, καλέει κρείων Ἀγαμέμνων,  <br>
            ὄφρα ἴδῃς Μενέλαον ἀρήϊον ἀρχὸν Ἀχαιῶν,  <br>
            ὅν τις ὀϊστεύσας ἔβαλεν τόξων ἐῢ εἰδὼς  <br>
            Τρώων ἢ Λυκίων, τῷ μὲν κλέος, ἄμμι δὲ πένθος.  <br>
        </P>
        <P><A>4.208</A>  ὣς φάτο, τῷ δ' ἄρα θυμὸν ἐνὶ στήθεσσιν ὄρινε:  <br>
            βὰν δ' ἰέναι καθ' ὅμιλον ἀνὰ στρατὸν εὐρὺν Ἀχαιῶν.  <br>
            ἀλλ' ὅτε δή ῥ' ἵκανον ὅθι ξανθὸς Μενέλαος  <br>
            βλήμενος ἦν, περὶ δ' αὐτὸν ἀγηγέραθ' ὅσσοι ἄριστοι  <br>
        </P>
        <P><A>4.212</A>  κυκλόσ', ὃ δ' ἐν μέσσοισι παρίστατο ἰσόθεος φώς,  <br>
            αὐτίκα δ' ἐκ ζωστῆρος ἀρηρότος ἕλκεν ὀϊστόν:  <br>
            τοῦ δ' ἐξελκομένοιο πάλιν ἄγεν ὀξέες ὄγκοι.  <br>
            λῦσε δέ οἱ ζωστῆρα παναίολον ἠδ' ὑπένερθε  <br>
            ζῶμά τε καὶ μίτρην, τὴν χαλκῆες κάμον ἄνδρες.  <br>
        </P>
        <P><A>4.217</A>  αὐτὰρ ἐπεὶ ἴδεν ἕλκος ὅθ' ἔμπεσε πικρὸς ὀϊστός,  <br>
            αἷμ' ἐκμυζήσας ἐπ' ἄρ' ἤπια φάρμακα εἰδὼς  <br>
            πάσσε, τά οἵ ποτε πατρὶ φίλα φρονέων πόρε Χείρων.  <br>
        </P>
        <P><A>4.220</A>  ὄφρα τοὶ ἀμφεπένοντο βοὴν ἀγαθὸν Μενέλαον,  <br>
            τόφρα δ' ἐπὶ Τρώων στίχες ἤλυθον ἀσπιστάων:  <br>
            οἳ δ' αὖτις κατὰ τεύχε' ἔδυν, μνήσαντο δὲ χάρμης.  <br>
        </P>
        <P><A>4.223</A>  ἔνθ' οὐκ ἂν βρίζοντα ἴδοις Ἀγαμέμνονα δῖον  <br>
            οὐδὲ καταπτώσσοντ' οὐδ' οὐκ ἐθέλοντα μάχεσθαι,  <br>
            ἀλλὰ μάλα σπεύδοντα μάχην ἐς κυδιάνειραν.  <br>
        </P>
        <P><A>4.226</A>  ἵππους μὲν γὰρ ἔασε καὶ ἅρματα ποικίλα χαλκῷ:  <br>
            καὶ τοὺς μὲν θεράπων ἀπάνευθ' ἔχε φυσιόωντας  <br>
            Εὐρυμέδων υἱὸς Πτολεμαίου Πειραΐδαο:  <br>
            τῷ μάλα πόλλ' ἐπέτελλε παρισχέμεν ὁππότε κέν μιν  <br>
            γυῖα λάβῃ κάματος πολέας διὰ κοιρανέοντα:  <br>
            αὐτὰρ ὃ πεζὸς ἐὼν ἐπεπωλεῖτο στίχας ἀνδρῶν:  <br>
        </P>
        <P><A>4.232</A>  καί ῥ' οὓς μὲν σπεύδοντας ἴδοι Δαναῶν ταχυπώλων,  <br>
            τοὺς μάλα θαρσύνεσκε παριστάμενος ἐπέεσσιν:  <br>
            Ἀργεῖοι μή πώ τι μεθίετε θούριδος ἀλκῆς:  <br>
            οὐ γὰρ ἐπὶ ψευδέσσι πατὴρ Ζεὺς ἔσσετ' ἀρωγός,  <br>
        </P>
        <P><A>4.236</A>  ἀλλ' οἵ περ πρότεροι ὑπὲρ ὅρκια δηλήσαντο  <br>
            τῶν ἤτοι αὐτῶν τέρενα χρόα γῦπες ἔδονται,  <br>
            ἡμεῖς αὖτ' ἀλόχους τε φίλας καὶ νήπια τέκνα  <br>
            ἄξομεν ἐν νήεσσιν, ἐπὴν πτολίεθρον ἕλωμεν.  <br>
        </P>
        <P><A>4.240</A>  οὕς τινας αὖ μεθιέντας ἴδοι στυγεροῦ πολέμοιο,  <br>
            τοὺς μάλα νεικείεσκε χολωτοῖσιν ἐπέεσσιν:  <br>
            Ἀργεῖοι ἰόμωροι ἐλεγχέες οὔ νυ σέβεσθε;  <br>
            τίφθ' οὕτως ἔστητε τεθηπότες ἠΰτε νεβροί,  <br>
            αἵ τ' ἐπεὶ οὖν ἔκαμον πολέος πεδίοιο θέουσαι  <br>
            ἑστᾶσ', οὐδ' ἄρα τίς σφι μετὰ φρεσὶ γίγνεται ἀλκή:  <br>
        </P>
        <P><A>4.246</A>  ὣς ὑμεῖς ἔστητε τεθηπότες οὐδὲ μάχεσθε.  <br>
            ἦ μένετε Τρῶας σχεδὸν ἐλθέμεν ἔνθά τε νῆες  <br>
            εἰρύατ' εὔπρυμνοι πολιῆς ἐπὶ θινὶ θαλάσσης,  <br>
            ὄφρα ἴδητ' αἴ κ' ὔμμιν ὑπέρσχῃ χεῖρα Κρονίων;  <br>
            ὣς ὅ γε κοιρανέων ἐπεπωλεῖτο στίχας ἀνδρῶν:  <br>
        </P>
        <P><A>4.251</A>  ἦλθε δ' ἐπὶ Κρήτεσσι κιὼν ἀνὰ οὐλαμὸν ἀνδρῶν.  <br>
            οἳ δ' ἀμφ' Ἰδομενῆα δαΐφρονα θωρήσσοντο:  <br>
            Ἰδομενεὺς μὲν ἐνὶ προμάχοις συῒ εἴκελος ἀλκήν,  <br>
            Μηριόνης δ' ἄρα οἱ πυμάτας ὄτρυνε φάλαγγας.  <br>
        </P>
        <P><A>4.255</A>  τοὺς δὲ ἰδὼν γήθησεν ἄναξ ἀνδρῶν Ἀγαμέμνων,  <br>
            αὐτίκα δ' Ἰδομενῆα προσηύδα μειλιχίοισιν:  <br>
            Ἰδομενεῦ περὶ μέν σε τίω Δαναῶν ταχυπώλων  <br>
            ἠμὲν ἐνὶ πτολέμῳ ἠδ' ἀλλοίῳ ἐπὶ ἔργῳ  <br>
            ἠδ' ἐν δαίθ', ὅτε πέρ τε γερούσιον αἴθοπα οἶνον  <br>
            Ἀργείων οἳ ἄριστοι ἐνὶ κρητῆρι κέρωνται.  <br>
        </P>
        <P><A>4.261</A>  εἴ περ γάρ τ' ἄλλοι γε κάρη κομόωντες Ἀχαιοὶ  <br>
            δαιτρὸν πίνωσιν, σὸν δὲ πλεῖον δέπας αἰεὶ  <br>
            ἕστηχ', ὥς περ ἐμοί, πιέειν ὅτε θυμὸς ἀνώγοι.  <br>
            ἀλλ' ὄρσευ πόλεμον δ' οἷος πάρος εὔχεαι εἶναι.  <br>
        </P>
        <P><A>4.265</A>  τὸν δ' αὖτ' Ἰδομενεὺς Κρητῶν ἀγὸς ἀντίον ηὔδα:  <br>
            Ἀτρεΐδη μάλα μέν τοι ἐγὼν ἐρίηρος ἑταῖρος  <br>
            ἔσσομαι, ὡς τὸ πρῶτον ὑπέστην καὶ κατένευσα:  <br>
            ἀλλ' ἄλλους ὄτρυνε κάρη κομόωντας Ἀχαιοὺς  <br>
            ὄφρα τάχιστα μαχώμεθ', ἐπεὶ σύν γ' ὅρκι' ἔχευαν  <br>
            Τρῶες: τοῖσιν δ' αὖ θάνατος καὶ κήδε' ὀπίσσω  <br>
            ἔσσετ' ἐπεὶ πρότεροι ὑπὲρ ὅρκια δηλήσαντο.  <br>
        </P>
        <P><A>4.272</A>  ὣς ἔφατ', Ἀτρεΐδης δὲ παρῴχετο γηθόσυνος κῆρ:  <br>
            ἦλθε δ' ἐπ' Αἰάντεσσι κιὼν ἀνὰ οὐλαμὸν ἀνδρῶν:  <br>
            τὼ δὲ κορυσσέσθην, ἅμα δὲ νέφος εἵπετο πεζῶν.  <br>
            ὡς δ' ὅτ' ἀπὸ σκοπιῆς εἶδεν νέφος αἰπόλος ἀνὴρ  <br>
            ἐρχόμενον κατὰ πόντον ὑπὸ Ζεφύροιο ἰωῆς:  <br>
        </P>
        <P><A>4.277</A>  τῷ δέ τ' ἄνευθεν ἐόντι μελάντερον ἠΰτε πίσσα  <br>
            φαίνετ' ἰὸν κατὰ πόντον, ἄγει δέ τε λαίλαπα πολλήν,  <br>
            ῥίγησέν τε ἰδών, ὑπό τε σπέος ἤλασε μῆλα:  <br>
            τοῖαι ἅμ' Αἰάντεσσι διοτρεφέων αἰζηῶν  <br>
            δήϊον ἐς πόλεμον πυκιναὶ κίνυντο φάλαγγες  <br>
            κυάνεαι, σάκεσίν τε καὶ ἔγχεσι πεφρικυῖαι.  <br>
        </P>
        <P><A>4.283</A>  καὶ τοὺς μὲν γήθησεν ἰδὼν κρείων Ἀγαμέμνων,  <br>
            καί σφεας φωνήσας ἔπεα πτερόεντα προσηύδα:  <br>
            Αἴαντ' Ἀργείων ἡγήτορε χαλκοχιτώνων,  <br>
            σφῶϊ μέν: οὐ γὰρ ἔοικ' ὀτρυνέμεν: οὔ τι κελεύω:  <br>
            αὐτὼ γὰρ μάλα λαὸν ἀνώγετον ἶφι μάχεσθαι.  <br>
        </P>
        <P><A>4.288</A>  αἲ γὰρ Ζεῦ τε πάτερ καὶ Ἀθηναίη καὶ Ἄπολλον  <br>
            τοῖος πᾶσιν θυμὸς ἐνὶ στήθεσσι γένοιτο:  <br>
            τώ κε τάχ' ἠμύσειε πόλις Πριάμοιο ἄνακτος  <br>
            χερσὶν ὑφ' ἡμετέρῃσιν ἁλοῦσά τε περθομένη τε.  <br>
        </P>
        <P><A>4.292</A>  ὣς εἰπὼν τοὺς μὲν λίπεν αὐτοῦ, βῆ δὲ μετ' ἄλλους:  <br>
            ἔνθ' ὅ γε Νέστορ' ἔτετμε λιγὺν Πυλίων ἀγορητὴν  <br>
            οὓς ἑτάρους στέλλοντα καὶ ὀτρύνοντα μάχεσθαι  <br>
            ἀμφὶ μέγαν Πελάγοντα Ἀλάστορά τε Χρομίον τε  <br>
            Αἵμονά τε κρείοντα Βίαντά τε ποιμένα λαῶν:  <br>
        </P>
        <P><A>4.297</A>  ἱππῆας μὲν πρῶτα σὺν ἵπποισιν καὶ ὄχεσφι,  <br>
            πεζοὺς δ' ἐξόπιθε στῆσεν πολέας τε καὶ ἐσθλοὺς  <br>
            ἕρκος ἔμεν πολέμοιο: κακοὺς δ' ἐς μέσσον ἔλασσεν,  <br>
            ὄφρα καὶ οὐκ ἐθέλων τις ἀναγκαίῃ πολεμίζοι.  <br>
        </P>
        <P><A>4.301</A>  ἱππεῦσιν μὲν πρῶτ' ἐπετέλλετο: τοὺς γὰρ ἀνώγει  <br>
            σφοὺς ἵππους ἐχέμεν μηδὲ κλονέεσθαι ὁμίλῳ:  <br>
            μηδέ τις ἱπποσύνῃ τε καὶ ἠνορέηφι πεποιθὼς  <br>
            οἶος πρόσθ' ἄλλων μεμάτω Τρώεσσι μάχεσθαι,  <br>
            μηδ' ἀναχωρείτω: ἀλαπαδνότεροι γὰρ ἔσεσθε.  <br>
        </P>
        <P><A>4.306</A>  ὃς δέ κ' ἀνὴρ ἀπὸ ὧν ὀχέων ἕτερ' ἅρμαθ' ἵκηται  <br>
            ἔγχει ὀρεξάσθω, ἐπεὶ ἦ πολὺ φέρτερον οὕτω.  <br>
            ὧδε καὶ οἱ πρότεροι πόλεας καὶ τείχε' ἐπόρθεον  <br>
            τόνδε νόον καὶ θυμὸν ἐνὶ στήθεσσιν ἔχοντες.  <br>
        </P>
        <P><A>4.310</A>  ὣς ὃ γέρων ὄτρυνε πάλαι πολέμων ἐῢ εἰδώς:  <br>
            καὶ τὸν μὲν γήθησεν ἰδὼν κρείων Ἀγαμέμνων,  <br>
            καί μιν φωνήσας ἔπεα πτερόεντα προσηύδα:  <br>
        </P>
        <P><A>4.313</A>  ὦ γέρον εἴθ' ὡς θυμὸς ἐνὶ στήθεσσι φίλοισιν  <br>
            ὥς τοι γούναθ' ἕποιτο, βίη δέ τοι ἔμπεδος εἴη:  <br>
            ἀλλά σε γῆρας τείρει ὁμοίϊον: ὡς ὄφελέν τις  <br>
            ἀνδρῶν ἄλλος ἔχειν, σὺ δὲ κουροτέροισι μετεῖναι.  <br>
        </P>
        <P><A>4.317</A>  τὸν δ' ἠμείβετ' ἔπειτα Γερήνιος ἱππότα Νέστωρ:  <br>
            Ἀτρεΐδη μάλα μέν τοι ἐγὼν ἐθέλοιμι καὶ αὐτὸς  <br>
            ὣς ἔμεν ὡς ὅτε δῖον Ἐρευθαλίωνα κατέκταν.  <br>
            ἀλλ' οὔ πως ἅμα πάντα θεοὶ δόσαν ἀνθρώποισιν:  <br>
            εἰ τότε κοῦρος ἔα νῦν αὖτέ με γῆρας ὀπάζει.  <br>
        </P>
        <P><A>4.322</A>  ἀλλὰ καὶ ὧς ἱππεῦσι μετέσσομαι ἠδὲ κελεύσω  <br>
            βουλῇ καὶ μύθοισι: τὸ γὰρ γέρας ἐστὶ γερόντων.  <br>
            αἰχμὰς δ' αἰχμάσσουσι νεώτεροι, οἵ περ ἐμεῖο  <br>
            ὁπλότεροι γεγάασι πεποίθασίν τε βίηφιν.  <br>
            ὣς ἔφατ', Ἀτρεΐδης δὲ παρῴχετο γηθόσυνος κῆρ.  <br>
        </P>
        <P><A>4.327</A>  εὗρ' υἱὸν Πετεῶο Μενεσθῆα πλήξιππον  <br>
            ἑσταότ': ἀμφὶ δ' Ἀθηναῖοι μήστωρες ἀϋτῆς:  <br>
            αὐτὰρ ὃ πλησίον ἑστήκει πολύμητις Ὀδυσσεύς,  <br>
            πὰρ δὲ Κεφαλλήνων ἀμφὶ στίχες οὐκ ἀλαπαδναὶ  <br>
        </P>
        <P><A>4.331</A>  ἕστασαν: οὐ γάρ πώ σφιν ἀκούετο λαὸς ἀϋτῆς,  <br>
            ἀλλὰ νέον συνορινόμεναι κίνυντο φάλαγγες  <br>
            Τρώων ἱπποδάμων καὶ Ἀχαιῶν: οἳ δὲ μένοντες  <br>
            ἕστασαν ὁππότε πύργος Ἀχαιῶν ἄλλος ἐπελθὼν  <br>
            Τρώων ὁρμήσειε καὶ ἄρξειαν πολέμοιο.  <br>
        </P>
        <P><A>4.336</A>  τοὺς δὲ ἰδὼν νείκεσσεν ἄναξ ἀνδρῶν Ἀγαμέμνων,  <br>
            καί σφεας φωνήσας ἔπεα πτερόεντα προσηύδα:  <br>
            ὦ υἱὲ Πετεῶο διοτρεφέος βασιλῆος,  <br>
            καὶ σὺ κακοῖσι δόλοισι κεκασμένε κερδαλεόφρον  <br>
            τίπτε καταπτώσσοντες ἀφέστατε, μίμνετε δ' ἄλλους;  <br>
            σφῶϊν μέν τ' ἐπέοικε μετὰ πρώτοισιν ἐόντας  <br>
            ἑστάμεν ἠδὲ μάχης καυστείρης ἀντιβολῆσαι:  <br>
        </P>
        <P><A>4.343</A>  πρώτω γὰρ καὶ δαιτὸς ἀκουάζεσθον ἐμεῖο,  <br>
            ὁππότε δαῖτα γέρουσιν ἐφοπλίζωμεν Ἀχαιοί.  <br>
            ἔνθα φίλ' ὀπταλέα κρέα ἔδμεναι ἠδὲ κύπελλα  <br>
            οἴνου πινέμεναι μελιηδέος ὄφρ' ἐθέλητον:  <br>
            νῦν δὲ φίλως χ' ὁρόῳτε καὶ εἰ δέκα πύργοι Ἀχαιῶν  <br>
            ὑμείων προπάροιθε μαχοίατο νηλέϊ χαλκῷ.  <br>
        </P>
        <P><A>4.349</A>  τὸν δ' ἄρ' ὑπόδρα ἰδὼν προσέφη πολύμητις Ὀδυσσεύς:  <br>
            Ἀτρεΐδη ποῖόν σε ἔπος φύγεν ἕρκος ὀδόντων;  <br>
            πῶς δὴ φῂς πολέμοιο μεθιέμεν ὁππότ' Ἀχαιοὶ  <br>
        </P>
        <P><A>4.352</A>  Τρωσὶν ἐφ' ἱπποδάμοισιν ἐγείρομεν ὀξὺν Ἄρηα;  <br>
            ὄψεαι αἴ κ' ἐθέλῃσθα καὶ αἴ κέν τοι τὰ μεμήλῃ  <br>
            Τηλεμάχοιο φίλον πατέρα προμάχοισι μιγέντα  <br>
            Τρώων ἱπποδάμων: σὺ δὲ ταῦτ' ἀνεμώλια βάζεις.  <br>
        </P>
        <P><A>4.356</A>  τὸν δ' ἐπιμειδήσας προσέφη κρείων Ἀγαμέμνων  <br>
            ὡς γνῶ χωομένοιο: πάλιν δ' ὅ γε λάζετο μῦθον:  <br>
            διογενὲς Λαερτιάδη πολυμήχαν' Ὀδυσσεῦ  <br>
            οὔτέ σε νεικείω περιώσιον οὔτε κελεύω:  <br>
            οἶδα γὰρ ὥς τοι θυμὸς ἐνὶ στήθεσσι φίλοισιν  <br>
            ἤπια δήνεα οἶδε: τὰ γὰρ φρονέεις ἅ τ' ἐγώ περ.  <br>
        </P>
        <P><A>4.362</A>  ἀλλ' ἴθι ταῦτα δ' ὄπισθεν ἀρεσσόμεθ' εἴ τι κακὸν νῦν  <br>
            εἴρηται, τὰ δὲ πάντα θεοὶ μεταμώνια θεῖεν.  <br>
            ὣς εἰπὼν τοὺς μὲν λίπεν αὐτοῦ, βῆ δὲ μετ' ἄλλους.  <br>
        </P>
        <P><A>4.365</A>  εὗρε δὲ Τυδέος υἱὸν ὑπέρθυμον Διομήδεα  <br>
            ἑσταότ' ἔν θ' ἵπποισι καὶ ἅρμασι κολλητοῖσι:  <br>
            πὰρ δέ οἱ ἑστήκει Σθένελος Καπανήϊος υἱός.  <br>
            καὶ τὸν μὲν νείκεσσεν ἰδὼν κρείων Ἀγαμέμνων,  <br>
            καί μιν φωνήσας ἔπεα πτερόεντα προσηύδα:  <br>
        </P>
        <P><A>4.370</A>  ὤ μοι Τυδέος υἱὲ δαΐφρονος ἱπποδάμοιο  <br>
            τί πτώσσεις, τί δ' ὀπιπεύεις πολέμοιο γεφύρας;  <br>
            οὐ μὲν Τυδέϊ γ' ὧδε φίλον πτωσκαζέμεν ἦεν,  <br>
            ἀλλὰ πολὺ πρὸ φίλων ἑτάρων δηΐοισι μάχεσθαι,  <br>
            ὡς φάσαν οἵ μιν ἴδοντο πονεύμενον: οὐ γὰρ ἔγωγε  <br>
            ἤντησ' οὐδὲ ἴδον: περὶ δ' ἄλλων φασὶ γενέσθαι.  <br>
        </P>
        <P><A>4.376</A>  ἤτοι μὲν γὰρ ἄτερ πολέμου εἰσῆλθε Μυκήνας  <br>
            ξεῖνος ἅμ' ἀντιθέῳ Πολυνείκεϊ λαὸν ἀγείρων:  <br>
            οἳ δὲ τότ' ἐστρατόωνθ' ἱερὰ πρὸς τείχεα Θήβης,  <br>
            καί ῥα μάλα λίσσοντο δόμεν κλειτοὺς ἐπικούρους:  <br>
            οἳ δ' ἔθελον δόμεναι καὶ ἐπῄνεον ὡς ἐκέλευον:  <br>
            ἀλλὰ Ζεὺς ἔτρεψε παραίσια σήματα φαίνων.  <br>
        </P>
        <P><A>4.382</A>  οἳ δ' ἐπεὶ οὖν ᾤχοντο ἰδὲ πρὸ ὁδοῦ ἐγένοντο,  <br>
            Ἀσωπὸν δ' ἵκοντο βαθύσχοινον λεχεποίην,  <br>
            ἔνθ' αὖτ' ἀγγελίην ἐπὶ Τυδῆ στεῖλαν Ἀχαιοί.  <br>
            αὐτὰρ ὃ βῆ, πολέας δὲ κιχήσατο Καδμεΐωνας  <br>
            δαινυμένους κατὰ δῶμα βίης Ἐτεοκληείης.  <br>
        </P>
        <P><A>4.387</A>  ἔνθ' οὐδὲ ξεῖνός περ ἐὼν ἱππηλάτα Τυδεὺς  <br>
            τάρβει, μοῦνος ἐὼν πολέσιν μετὰ Καδμείοισιν,  <br>
            ἀλλ' ὅ γ' ἀεθλεύειν προκαλίζετο, πάντα δ' ἐνίκα  <br>
            ῥηϊδίως: τοίη οἱ ἐπίρροθος ἦεν Ἀθήνη.  <br>
        </P>
        <P><A>4.391</A>  οἳ δὲ χολωσάμενοι Καδμεῖοι κέντορες ἵππων  <br>
            ἂψ ἄρ' ἀνερχομένῳ πυκινὸν λόχον εἷσαν ἄγοντες  <br>
            κούρους πεντήκοντα: δύω δ' ἡγήτορες ἦσαν,  <br>
            Μαίων Αἱμονίδης ἐπιείκελος ἀθανάτοισιν,  <br>
            υἱός τ' Αὐτοφόνοιο μενεπτόλεμος Πολυφόντης.  <br>
        </P>
        <P><A>4.396</A>  Τυδεὺς μὲν καὶ τοῖσιν ἀεικέα πότμον ἐφῆκε:  <br>
            πάντας ἔπεφν', ἕνα δ' οἶον ἵει οἶκον δὲ νέεσθαι:  <br>
            Μαίον' ἄρα προέηκε θεῶν τεράεσσι πιθήσας.  <br>
            τοῖος ἔην Τυδεὺς Αἰτώλιος: ἀλλὰ τὸν υἱὸν  <br>
            γείνατο εἷο χέρεια μάχῃ, ἀγορῇ δέ τ' ἀμείνω.  <br>
        </P>
        <P><A>4.401</A>  ὣς φάτο, τὸν δ' οὔ τι προσέφη κρατερὸς Διομήδης  <br>
            αἰδεσθεὶς βασιλῆος ἐνιπὴν αἰδοίοιο:  <br>
            τὸν δ' υἱὸς Καπανῆος ἀμείψατο κυδαλίμοιο:  <br>
            Ἀτρεΐδη μὴ ψεύδε' ἐπιστάμενος σάφα εἰπεῖν:  <br>
        </P>
        <P><A>4.405</A>  ἡμεῖς τοι πατέρων μέγ' ἀμείνονες εὐχόμεθ' εἶναι:  <br>
            ἡμεῖς καὶ Θήβης ἕδος εἵλομεν ἑπταπύλοιο  <br>
            παυρότερον λαὸν ἀγαγόνθ' ὑπὸ τεῖχος ἄρειον,  <br>
            πειθόμενοι τεράεσσι θεῶν καὶ Ζηνὸς ἀρωγῇ:  <br>
            κεῖνοι δὲ σφετέρῃσιν ἀτασθαλίῃσιν ὄλοντο:  <br>
            τὼ μή μοι πατέρας ποθ' ὁμοίῃ ἔνθεο τιμῇ.  <br>
        </P>
        <P><A>4.411</A>  τὸν δ' ἄρ' ὑπόδρα ἰδὼν προσέφη κρατερὸς Διομήδης:  <br>
            τέττα, σιωπῇ ἧσο, ἐμῷ δ' ἐπιπείθεο μύθῳ:  <br>
            οὐ γὰρ ἐγὼ νεμεσῶ Ἀγαμέμνονι ποιμένι λαῶν  <br>
            ὀτρύνοντι μάχεσθαι ἐϋκνήμιδας Ἀχαιούς:  <br>
            τούτῳ μὲν γὰρ κῦδος ἅμ' ἕψεται εἴ κεν Ἀχαιοὶ  <br>
            Τρῶας δῃώσωσιν ἕλωσί τε Ἴλιον ἱρήν,  <br>
            τούτῳ δ' αὖ μέγα πένθος Ἀχαιῶν δῃωθέντων.  <br>
            ἀλλ' ἄγε δὴ καὶ νῶϊ μεδώμεθα θούριδος ἀλκῆς.  <br>
        </P>
        <P><A>4.419</A>  ἦ ῥα καὶ ἐξ ὀχέων σὺν τεύχεσιν ἆλτο χαμᾶζε:  <br>
            δεινὸν δ' ἔβραχε χαλκὸς ἐπὶ στήθεσσιν ἄνακτος  <br>
            ὀρνυμένου: ὑπό κεν ταλασίφρονά περ δέος εἷλεν.  <br>
        </P>
        <P><A>4.422</A>  ὡς δ' ὅτ' ἐν αἰγιαλῷ πολυηχέϊ κῦμα θαλάσσης  <br>
            ὄρνυτ' ἐπασσύτερον Ζεφύρου ὕπο κινήσαντος:  <br>
            πόντῳ μέν τε πρῶτα κορύσσεται, αὐτὰρ ἔπειτα  <br>
            χέρσῳ ῥηγνύμενον μεγάλα βρέμει, ἀμφὶ δέ τ' ἄκρας  <br>
            κυρτὸν ἐὸν κορυφοῦται, ἀποπτύει δ' ἁλὸς ἄχνην:  <br>
        </P>
        <P><A>4.427</A>  ὣς τότ' ἐπασσύτεραι Δαναῶν κίνυντο φάλαγγες  <br>
            νωλεμέως πόλεμον δέ: κέλευε δὲ οἷσιν ἕκαστος  <br>
            ἡγεμόνων: οἳ δ' ἄλλοι ἀκὴν ἴσαν, οὐδέ κε φαίης  <br>
            τόσσον λαὸν ἕπεσθαι ἔχοντ' ἐν στήθεσιν αὐδήν,  <br>
            σιγῇ δειδιότες σημάντορας: ἀμφὶ δὲ πᾶσι  <br>
            τεύχεα ποικίλ' ἔλαμπε, τὰ εἱμένοι ἐστιχόωντο.  <br>
        </P>
        <P><A>4.433</A>  Τρῶες δ', ὥς τ' ὄϊες πολυπάμονος ἀνδρὸς ἐν αὐλῇ  <br>
            μυρίαι ἑστήκασιν ἀμελγόμεναι γάλα λευκὸν  <br>
            ἀζηχὲς μεμακυῖαι ἀκούουσαι ὄπα ἀρνῶν,  <br>
            ὣς Τρώων ἀλαλητὸς ἀνὰ στρατὸν εὐρὺν ὀρώρει:  <br>
            οὐ γὰρ πάντων ἦεν ὁμὸς θρόος οὐδ' ἴα γῆρυς,  <br>
            ἀλλὰ γλῶσσα μέμικτο, πολύκλητοι δ' ἔσαν ἄνδρες.  <br>
        </P>
        <P><A>4.439</A>  ὄρσε δὲ τοὺς μὲν Ἄρης, τοὺς δὲ γλαυκῶπις Ἀθήνη  <br>
            Δεῖμός τ' ἠδὲ Φόβος καὶ Ἔρις ἄμοτον μεμαυῖα,  <br>
            Ἄρεος ἀνδροφόνοιο κασιγνήτη ἑτάρη τε,  <br>
            ἥ τ' ὀλίγη μὲν πρῶτα κορύσσεται, αὐτὰρ ἔπειτα  <br>
            οὐρανῷ ἐστήριξε κάρη καὶ ἐπὶ χθονὶ βαίνει:  <br>
            ἥ σφιν καὶ τότε νεῖκος ὁμοίϊον ἔμβαλε μέσσῳ  <br>
            ἐρχομένη καθ' ὅμιλον ὀφέλλουσα στόνον ἀνδρῶν.  <br>
        </P>
        <P><A>4.446</A>  οἳ δ' ὅτε δή ῥ' ἐς χῶρον ἕνα ξυνιόντες ἵκοντο,  <br>
            σύν ῥ' ἔβαλον ῥινούς, σὺν δ' ἔγχεα καὶ μένε' ἀνδρῶν  <br>
            χαλκεοθωρήκων: ἀτὰρ ἀσπίδες ὀμφαλόεσσαι  <br>
            ἔπληντ' ἀλλήλῃσι, πολὺς δ' ὀρυμαγδὸς ὀρώρει.  <br>
            ἔνθα δ' ἅμ' οἰμωγή τε καὶ εὐχωλὴ πέλεν ἀνδρῶν  <br>
            ὀλλύντων τε καὶ ὀλλυμένων, ῥέε δ' αἵματι γαῖα.  <br>
        </P>
        <P><A>4.452</A>  ὡς δ' ὅτε χείμαρροι ποταμοὶ κατ' ὄρεσφι ῥέοντες  <br>
            ἐς μισγάγκειαν συμβάλλετον ὄβριμον ὕδωρ  <br>
            κρουνῶν ἐκ μεγάλων κοίλης ἔντοσθε χαράδρης,  <br>
            τῶν δέ τε τηλόσε δοῦπον ἐν οὔρεσιν ἔκλυε ποιμήν:  <br>
            ὣς τῶν μισγομένων γένετο ἰαχή τε πόνος τε.  <br>
        </P>
        <P><A>4.457</A>  πρῶτος δ' Ἀντίλοχος Τρώων ἕλεν ἄνδρα κορυστὴν  <br>
            ἐσθλὸν ἐνὶ προμάχοισι Θαλυσιάδην Ἐχέπωλον:  <br>
            τόν ῥ' ἔβαλε πρῶτος κόρυθος φάλον ἱπποδασείης,  <br>
            ἐν δὲ μετώπῳ πῆξε, πέρησε δ' ἄρ' ὀστέον εἴσω  <br>
            αἰχμὴ χαλκείη: τὸν δὲ σκότος ὄσσε κάλυψεν,  <br>
            ἤριπε δ' ὡς ὅτε πύργος ἐνὶ κρατερῇ ὑσμίνῃ.  <br>
        </P>
        <P><A>4.463</A>  τὸν δὲ πεσόντα ποδῶν ἔλαβε κρείων Ἐλεφήνωρ  <br>
            Χαλκωδοντιάδης μεγαθύμων ἀρχὸς Ἀβάντων,  <br>
            ἕλκε δ' ὑπ' ἐκ βελέων, λελιημένος ὄφρα τάχιστα  <br>
            τεύχεα συλήσειε: μίνυνθα δέ οἱ γένεθ' ὁρμή.  <br>
            νεκρὸν γὰρ ἐρύοντα ἰδὼν μεγάθυμος Ἀγήνωρ  <br>
            πλευρά, τά οἱ κύψαντι παρ' ἀσπίδος ἐξεφαάνθη,  <br>
            οὔτησε ξυστῷ χαλκήρεϊ, λῦσε δὲ γυῖα.  <br>
        </P>
        <P><A>4.470</A>  ὣς τὸν μὲν λίπε θυμός, ἐπ' αὐτῷ δ' ἔργον ἐτύχθη  <br>
            ἀργαλέον Τρώων καὶ Ἀχαιῶν: οἳ δὲ λύκοι ὣς  <br>
            ἀλλήλοις ἐπόρουσαν, ἀνὴρ δ' ἄνδρ' ἐδνοπάλιζεν.  <br>
        </P>
        <P><A>4.473</A>  ἔνθ' ἔβαλ' Ἀνθεμίωνος υἱὸν Τελαμώνιος Αἴας  <br>
            ἠΐθεον θαλερὸν Σιμοείσιον, ὅν ποτε μήτηρ  <br>
            Ἴδηθεν κατιοῦσα παρ' ὄχθῃσιν Σιμόεντος  <br>
            γείνατ', ἐπεί ῥα τοκεῦσιν ἅμ' ἕσπετο μῆλα ἰδέσθαι:  <br>
        </P>
        <P><A>4.477</A>  τοὔνεκά μιν κάλεον Σιμοείσιον: οὐδὲ τοκεῦσι  <br>
            θρέπτρα φίλοις ἀπέδωκε, μινυνθάδιος δέ οἱ αἰὼν  <br>
            ἔπλεθ' ὑπ' Αἴαντος μεγαθύμου δουρὶ δαμέντι.  <br>
            πρῶτον γάρ μιν ἰόντα βάλε στῆθος παρὰ μαζὸν  <br>
        </P>
        <P><A>4.481</A>  δεξιόν: ἀντικρὺ δὲ δι' ὤμου χάλκεον ἔγχος  <br>
            ἦλθεν: ὁ δ' ἐν κονίῃσι χαμαὶ πέσεν αἴγειρος ὣς  <br>
            ἥ ῥά τ' ἐν εἱαμενῇ ἕλεος μεγάλοιο πεφύκει  <br>
            λείη, ἀτάρ τέ οἱ ὄζοι ἐπ' ἀκροτάτῃ πεφύασι:  <br>
            τὴν μέν θ' ἁρματοπηγὸς ἀνὴρ αἴθωνι σιδήρῳ  <br>
            ἐξέταμ', ὄφρα ἴτυν κάμψῃ περικαλλέϊ δίφρῳ:  <br>
            ἣ μέν τ' ἀζομένη κεῖται ποταμοῖο παρ' ὄχθας.  <br>
            τοῖον ἄρ' Ἀνθεμίδην Σιμοείσιον ἐξενάριξεν  <br>
        </P>
        <P><A>4.489</A>  Αἴας διογενής: τοῦ δ' Ἄντιφος αἰολοθώρηξ  <br>
            Πριαμίδης καθ' ὅμιλον ἀκόντισεν ὀξέϊ δουρί.  <br>
            τοῦ μὲν ἅμαρθ', ὃ δὲ Λεῦκον Ὀδυσσέος ἐσθλὸν ἑταῖρον  <br>
            βεβλήκει βουβῶνα, νέκυν ἑτέρωσ' ἐρύοντα:  <br>
            ἤριπε δ' ἀμφ' αὐτῷ, νεκρὸς δέ οἱ ἔκπεσε χειρός.  <br>
        </P>
        <P><A>4.494</A>  τοῦ δ' Ὀδυσεὺς μάλα θυμὸν ἀποκταμένοιο χολώθη,  <br>
            βῆ δὲ διὰ προμάχων κεκορυθμένος αἴθοπι χαλκῷ,  <br>
            στῆ δὲ μάλ' ἐγγὺς ἰὼν καὶ ἀκόντισε δουρὶ φαεινῷ  <br>
            ἀμφὶ ἓ παπτήνας: ὑπὸ δὲ Τρῶες κεκάδοντο  <br>
            ἀνδρὸς ἀκοντίσσαντος: ὃ δ' οὐχ ἅλιον βέλος ἧκεν,  <br>
            ἀλλ' υἱὸν Πριάμοιο νόθον βάλε Δημοκόωντα  <br>
            ὅς οἱ Ἀβυδόθεν ἦλθε παρ' ἵππων ὠκειάων.  <br>
        </P>
        <P><A>4.501</A>  τόν ῥ' Ὀδυσεὺς ἑτάροιο χολωσάμενος βάλε δουρὶ  <br>
            κόρσην: ἣ δ' ἑτέροιο διὰ κροτάφοιο πέρησεν  <br>
            αἰχμὴ χαλκείη: τὸν δὲ σκότος ὄσσε κάλυψε,  <br>
            δούπησεν δὲ πεσών, ἀράβησε δὲ τεύχε' ἐπ' αὐτῷ.  <br>
            χώρησαν δ' ὑπό τε πρόμαχοι καὶ φαίδιμος Ἕκτωρ:  <br>
        </P>
        <P><A>4.506</A>  Ἀργεῖοι δὲ μέγα ἴαχον, ἐρύσαντο δὲ νεκρούς,  <br>
            ἴθυσαν δὲ πολὺ προτέρω: νεμέσησε δ' Ἀπόλλων  <br>
            Περγάμου ἐκκατιδών, Τρώεσσι δὲ κέκλετ' ἀΰσας:  <br>
            ὄρνυσθ' ἱππόδαμοι Τρῶες μηδ' εἴκετε χάρμης  <br>
            Ἀργείοις, ἐπεὶ οὔ σφι λίθος χρὼς οὐδὲ σίδηρος  <br>
            χαλκὸν ἀνασχέσθαι ταμεσίχροα βαλλομένοισιν:  <br>
            οὐ μὰν οὐδ' Ἀχιλεὺς Θέτιδος πάϊς ἠϋκόμοιο  <br>
            μάρναται, ἀλλ' ἐπὶ νηυσὶ χόλον θυμαλγέα πέσσει.  <br>
        </P>
        <P><A>4.514</A>  ὣς φάτ' ἀπὸ πτόλιος δεινὸς θεός: αὐτὰρ Ἀχαιοὺς  <br>
            ὦρσε Διὸς θυγάτηρ κυδίστη Τριτογένεια  <br>
            ἐρχομένη καθ' ὅμιλον, ὅθι μεθιέντας ἴδοιτο.  <br>
        </P>
        <P><A>4.517</A>  ἔνθ' Ἀμαρυγκείδην Διώρεα μοῖρα πέδησε:  <br>
            χερμαδίῳ γὰρ βλῆτο παρὰ σφυρὸν ὀκριόεντι  <br>
            κνήμην δεξιτερήν: βάλε δὲ Θρῃκῶν ἀγὸς ἀνδρῶν  <br>
            Πείρως Ἰμβρασίδης ὃς ἄρ' Αἰνόθεν εἰληλούθει.  <br>
            ἀμφοτέρω δὲ τένοντε καὶ ὀστέα λᾶας ἀναιδὴς  <br>
            ἄχρις ἀπηλοίησεν: ὃ δ' ὕπτιος ἐν κονίῃσι  <br>
            κάππεσεν ἄμφω χεῖρε φίλοις ἑτάροισι πετάσσας  <br>
            θυμὸν ἀποπνείων: ὃ δ' ἐπέδραμεν ὅς ῥ' ἔβαλέν περ  <br>
            Πείροος, οὖτα δὲ δουρὶ παρ' ὀμφαλόν: ἐκ δ' ἄρα πᾶσαι  <br>
            χύντο χαμαὶ χολάδες, τὸν δὲ σκότος ὄσσε κάλυψε.  <br>
        </P>
        <P><A>4.527</A>  τὸν δὲ Θόας Αἰτωλὸς ἀπεσσύμενον βάλε δουρὶ  <br>
            στέρνον ὑπὲρ μαζοῖο, πάγη δ' ἐν πνεύμονι χαλκός:  <br>
            ἀγχίμολον δέ οἱ ἦλθε Θόας, ἐκ δ' ὄβριμον ἔγχος  <br>
            ἐσπάσατο στέρνοιο, ἐρύσσατο δὲ ξίφος ὀξύ,  <br>
            τῷ ὅ γε γαστέρα τύψε μέσην, ἐκ δ' αἴνυτο θυμόν.  <br>
        </P>
        <P><A>4.532</A>  τεύχεα δ' οὐκ ἀπέδυσε: περίστησαν γὰρ ἑταῖροι  <br>
            Θρήϊκες ἀκρόκομοι δολίχ' ἔγχεα χερσὶν ἔχοντες,  <br>
            οἵ ἑ μέγαν περ ἐόντα καὶ ἴφθιμον καὶ ἀγαυὸν  <br>
            ὦσαν ἀπὸ σφείων: ὃ δὲ χασσάμενος πελεμίχθη.  <br>
            ὣς τώ γ' ἐν κονίῃσι παρ' ἀλλήλοισι τετάσθην,  <br>
            ἤτοι ὃ μὲν Θρῃκῶν, ὃ δ' Ἐπειῶν χαλκοχιτώνων  <br>
            ἡγεμόνες: πολλοὶ δὲ περὶ κτείνοντο καὶ ἄλλοι.  <br>
        </P>
        <P><A>4.539</A>  ἔνθά κεν οὐκέτι ἔργον ἀνὴρ ὀνόσαιτο μετελθών,  <br>
            ὅς τις ἔτ' ἄβλητος καὶ ἀνούτατος ὀξέϊ χαλκῷ  <br>
            δινεύοι κατὰ μέσσον, ἄγοι δέ ἑ Παλλὰς Ἀθήνη  <br>
            χειρὸς ἑλοῦσ', αὐτὰρ βελέων ἀπερύκοι ἐρωήν:  <br>
            πολλοὶ γὰρ Τρώων καὶ Ἀχαιῶν ἤματι κείνῳ  <br>
            πρηνέες ἐν κονίῃσι παρ' ἀλλήλοισι τέταντο.  <br>
        </P>
        <h4>ΙΛΙΑΔΟΣ Ε</h4>
        <P><A>5.1</A>  ἔνθ' αὖ Τυδεΐδῃ Διομήδεϊ Παλλὰς Ἀθήνη  <br>
            δῶκε μένος καὶ θάρσος, ἵν' ἔκδηλος μετὰ πᾶσιν  <br>
            Ἀργείοισι γένοιτο ἰδὲ κλέος ἐσθλὸν ἄροιτο:  <br>
            δαῖέ οἱ ἐκ κόρυθός τε καὶ ἀσπίδος ἀκάματον πῦρ  <br>
            ἀστέρ' ὀπωρινῷ ἐναλίγκιον, ὅς τε μάλιστα  <br>
            λαμπρὸν παμφαίνῃσι λελουμένος ὠκεανοῖο:  <br>
            τοῖόν οἱ πῦρ δαῖεν ἀπὸ κρατός τε καὶ ὤμων,  <br>
            ὦρσε δέ μιν κατὰ μέσσον ὅθι πλεῖστοι κλονέοντο.  <br>
        </P>
        <P><A>5.9</A>  ἦν δέ τις ἐν Τρώεσσι Δάρης ἀφνειὸς ἀμύμων  <br>
            ἱρεὺς Ἡφαίστοιο: δύω δέ οἱ υἱέες ἤστην  <br>
            Φηγεὺς Ἰδαῖός τε μάχης εὖ εἰδότε πάσης.  <br>
            τώ οἱ ἀποκρινθέντε ἐναντίω ὁρμηθήτην:  <br>
            τὼ μὲν ἀφ' ἵπποιιν, ὃ δ' ἀπὸ χθονὸς ὄρνυτο πεζός.  <br>
        </P>
        <P><A>5.14</A>  οἳ δ' ὅτε δὴ σχεδὸν ἦσαν ἐπ' ἀλλήλοισιν ἰόντες  <br>
            Φηγεύς ῥα πρότερος προΐει δολιχόσκιον ἔγχος:  <br>
            Τυδεΐδεω δ' ὑπὲρ ὦμον ἀριστερὸν ἤλυθ' ἀκωκὴ  <br>
            ἔγχεος, οὐδ' ἔβαλ' αὐτόν: ὃ δ' ὕστερος ὄρνυτο χαλκῷ  <br>
            Τυδεΐδης: τοῦ δ' οὐχ ἅλιον βέλος ἔκφυγε χειρός,  <br>
            ἀλλ' ἔβαλε στῆθος μεταμάζιον, ὦσε δ' ἀφ' ἵππων.  <br>
        </P>
        <P><A>5.20</A>  Ἰδαῖος δ' ἀπόρουσε λιπὼν περικαλλέα δίφρον,  <br>
            οὐδ' ἔτλη περιβῆναι ἀδελφειοῦ κταμένοιο:  <br>
            οὐδὲ γὰρ οὐδέ κεν αὐτὸς ὑπέκφυγε κῆρα μέλαιναν,  <br>
            ἀλλ' Ἥφαιστος ἔρυτο, σάωσε δὲ νυκτὶ καλύψας,  <br>
            ὡς δή οἱ μὴ πάγχυ γέρων ἀκαχήμενος εἴη.  <br>
        </P>
        <P><A>5.25</A>  ἵππους δ' ἐξελάσας μεγαθύμου Τυδέος υἱὸς  <br>
            δῶκεν ἑταίροισιν κατάγειν κοίλας ἐπὶ νῆας.  <br>
            Τρῶες δὲ μεγάθυμοι ἐπεὶ ἴδον υἷε Δάρητος  <br>
            τὸν μὲν ἀλευάμενον, τὸν δὲ κτάμενον παρ' ὄχεσφι,  <br>
        </P>
        <P><A>5.29</A>  πᾶσιν ὀρίνθη θυμός: ἀτὰρ γλαυκῶπις Ἀθήνη  <br>
            χειρὸς ἑλοῦσ' ἐπέεσσι προσηύδα θοῦρον Ἄρηα:  <br>
            Ἆρες Ἄρες βροτολοιγὲ μιαιφόνε τειχεσιπλῆτα  <br>
            οὐκ ἂν δὴ Τρῶας μὲν ἐάσαιμεν καὶ Ἀχαιοὺς  <br>
            μάρνασθ', ὁπποτέροισι πατὴρ Ζεὺς κῦδος ὀρέξῃ,  <br>
            νῶϊ δὲ χαζώμεσθα, Διὸς δ' ἀλεώμεθα μῆνιν;  <br>
            ὣς εἰποῦσα μάχης ἐξήγαγε θοῦρον Ἄρηα:  <br>
            τὸν μὲν ἔπειτα καθεῖσεν ἐπ' ἠϊόεντι Σκαμάνδρῳ,  <br>
        </P>
        <P><A>5.37</A>  Τρῶας δ' ἔκλιναν Δαναοί: ἕλε δ' ἄνδρα ἕκαστος  <br>
            ἡγεμόνων: πρῶτος δὲ ἄναξ ἀνδρῶν Ἀγαμέμνων  <br>
            ἀρχὸν Ἁλιζώνων Ὀδίον μέγαν ἔκβαλε δίφρου:  <br>
            πρώτῳ γὰρ στρεφθέντι μεταφρένῳ ἐν δόρυ πῆξεν  <br>
            ὤμων μεσσηγύς, διὰ δὲ στήθεσφιν ἔλασσε,  <br>
            δούπησεν δὲ πεσών, ἀράβησε δὲ τεύχε' ἐπ' αὐτῷ.  <br>
        </P>
        <P><A>5.43</A>  Ἰδομενεὺς δ' ἄρα Φαῖστον ἐνήρατο Μῄονος υἱὸν  <br>
            Βώρου, ὃς ἐκ Τάρνης ἐριβώλακος εἰληλούθει.  <br>
            τὸν μὲν ἄρ' Ἰδομενεὺς δουρικλυτὸς ἔγχεϊ μακρῷ  <br>
            νύξ' ἵππων ἐπιβησόμενον κατὰ δεξιὸν ὦμον:  <br>
            ἤριπε δ' ἐξ ὀχέων, στυγερὸς δ' ἄρα μιν σκότος εἷλε.  <br>
            τὸν μὲν ἄρ' Ἰδομενῆος ἐσύλευον θεράποντες:  <br>
        </P>
        <P><A>5.49</A>  υἱὸν δὲ Στροφίοιο Σκαμάνδριον αἵμονα θήρης  <br>
            Ἀτρεΐδης Μενέλαος ἕλ' ἔγχεϊ ὀξυόεντι  <br>
            ἐσθλὸν θηρητῆρα: δίδαξε γὰρ Ἄρτεμις αὐτὴ  <br>
            βάλλειν ἄγρια πάντα, τά τε τρέφει οὔρεσιν ὕλη:  <br>
            ἀλλ' οὔ οἱ τότε γε χραῖσμ' Ἄρτεμις ἰοχέαιρα,  <br>
            οὐδὲ ἑκηβολίαι ᾗσιν τὸ πρίν γε κέκαστο:  <br>
            ἀλλά μιν Ἀτρεΐδης δουρικλειτὸς Μενέλαος  <br>
            πρόσθεν ἕθεν φεύγοντα μετάφρενον οὔτασε δουρὶ  <br>
            ὤμων μεσσηγύς, διὰ δὲ στήθεσφιν ἔλασσεν,  <br>
            ἤριπε δὲ πρηνής, ἀράβησε δὲ τεύχε' ἐπ' αὐτῷ.  <br>
        </P>
        <P><A>5.59</A>  Μηριόνης δὲ Φέρεκλον ἐνήρατο, τέκτονος υἱὸν  <br>
            Ἁρμονίδεω, ὃς χερσὶν ἐπίστατο δαίδαλα πάντα  <br>
            τεύχειν: ἔξοχα γάρ μιν ἐφίλατο Παλλὰς Ἀθήνη:  <br>
            ὃς καὶ Ἀλεξάνδρῳ τεκτήνατο νῆας ἐΐσας  <br>
            ἀρχεκάκους, αἳ πᾶσι κακὸν Τρώεσσι γένοντο  <br>
            οἷ τ' αὐτῷ, ἐπεὶ οὔ τι θεῶν ἐκ θέσφατα ᾔδη.  <br>
            τὸν μὲν Μηριόνης ὅτε δὴ κατέμαρπτε διώκων  <br>
            βεβλήκει γλουτὸν κατὰ δεξιόν: ἣ δὲ διαπρὸ  <br>
            ἀντικρὺ κατὰ κύστιν ὑπ' ὀστέον ἤλυθ' ἀκωκή:  <br>
            γνὺξ δ' ἔριπ' οἰμώξας, θάνατος δέ μιν ἀμφεκάλυψε.  <br>
        </P>
        <P><A>5.69</A>  Πήδαιον δ' ἄρ' ἔπεφνε Μέγης Ἀντήνορος υἱὸν  <br>
            ὅς ῥα νόθος μὲν ἔην, πύκα δ' ἔτρεφε δῖα Θεανὼ  <br>
            ἶσα φίλοισι τέκεσσι χαριζομένη πόσεϊ ᾧ.  <br>
            τὸν μὲν Φυλεΐδης δουρὶ κλυτὸς ἐγγύθεν ἐλθὼν  <br>
            βεβλήκει κεφαλῆς κατὰ ἰνίον ὀξέϊ δουρί:  <br>
            ἀντικρὺ δ' ἀν' ὀδόντας ὑπὸ γλῶσσαν τάμε χαλκός:  <br>
            ἤριπε δ' ἐν κονίῃ, ψυχρὸν δ' ἕλε χαλκὸν ὀδοῦσιν.  <br>
        </P>
        <P><A>5.76</A>  Εὐρύπυλος δ' Εὐαιμονίδης Ὑψήνορα δῖον  <br>
            υἱὸν ὑπερθύμου Δολοπίονος, ὅς ῥα Σκαμάνδρου  <br>
            ἀρητὴρ ἐτέτυκτο, θεὸς δ' ὣς τίετο δήμῳ,  <br>
            τὸν μὲν ἄρ' Εὐρύπυλος, Εὐαίμονος ἀγλαὸς υἱός,  <br>
            πρόσθεν ἕθεν φεύγοντα μεταδρομάδην ἔλασ' ὦμον  <br>
            φασγάνῳ ἀΐξας, ἀπὸ δ' ἔξεσε χεῖρα βαρεῖαν:  <br>
            αἱματόεσσα δὲ χεὶρ πεδίῳ πέσε: τὸν δὲ κατ' ὄσσε  <br>
            ἔλλαβε πορφύρεος θάνατος καὶ μοῖρα κραταιή.  <br>
            ὣς οἳ μὲν πονέοντο κατὰ κρατερὴν ὑσμίνην:  <br>
        </P>
        <P><A>5.85</A>  Τυδεΐδην δ' οὐκ ἂν γνοίης ποτέροισι μετείη  <br>
            ἠὲ μετὰ Τρώεσσιν ὁμιλέοι ἦ μετ' Ἀχαιοῖς.  <br>
            θῦνε γὰρ ἂμ πεδίον ποταμῷ πλήθοντι ἐοικὼς  <br>
            χειμάρρῳ, ὅς τ' ὦκα ῥέων ἐκέδασσε γεφύρας:  <br>
            τὸν δ' οὔτ' ἄρ τε γέφυραι ἐεργμέναι ἰσχανόωσιν,  <br>
            οὔτ' ἄρα ἕρκεα ἴσχει ἀλωάων ἐριθηλέων  <br>
            ἐλθόντ' ἐξαπίνης ὅτ' ἐπιβρίσῃ Διὸς ὄμβρος:  <br>
            πολλὰ δ' ὑπ' αὐτοῦ ἔργα κατήριπε κάλ' αἰζηῶν:  <br>
            ὣς ὑπὸ Τυδεΐδῃ πυκιναὶ κλονέοντο φάλαγγες  <br>
            Τρώων, οὐδ' ἄρα μιν μίμνον πολέες περ ἐόντες.  <br>
        </P>
        <P><A>5.95</A>  τὸν δ' ὡς οὖν ἐνόησε Λυκάονος ἀγλαὸς υἱὸς  <br>
            θύνοντ' ἂμ πεδίον πρὸ ἕθεν κλονέοντα φάλαγγας,  <br>
            αἶψ' ἐπὶ Τυδεΐδῃ ἐτιταίνετο καμπύλα τόξα,  <br>
            καὶ βάλ' ἐπαΐσσοντα τυχὼν κατὰ δεξιὸν ὦμον  <br>
            θώρηκος γύαλον: διὰ δ' ἔπτατο πικρὸς ὀϊστός,  <br>
            ἀντικρὺ δὲ διέσχε, παλάσσετο δ' αἵματι θώρηξ.  <br>
        </P>
        <P><A>5.101</A>  τῷ δ' ἐπὶ μακρὸν ἄϋσε Λυκάονος ἀγλαὸς υἱός:  <br>
            ὄρνυσθε Τρῶες μεγάθυμοι κέντορες ἵππων:  <br>
            βέβληται γὰρ ἄριστος Ἀχαιῶν, οὐδέ ἕ φημι  <br>
            δήθ' ἀνσχήσεσθαι κρατερὸν βέλος, εἰ ἐτεόν με  <br>
            ὦρσεν ἄναξ Διὸς υἱὸς ἀπορνύμενον Λυκίηθεν.  <br>
        </P>
        <P><A>5.106</A>  ὣς ἔφατ' εὐχόμενος: τὸν δ' οὐ βέλος ὠκὺ δάμασσεν,  <br>
            ἀλλ' ἀναχωρήσας πρόσθ' ἵπποιιν καὶ ὄχεσφιν  <br>
            ἔστη, καὶ Σθένελον προσέφη Καπανήϊον υἱόν:  <br>
            ὄρσο πέπον Καπανηϊάδη, καταβήσεο δίφρου,  <br>
            ὄφρά μοι ἐξ ὤμοιο ἐρύσσῃς πικρὸν ὀϊστόν.  <br>
            ὣς ἄρ' ἔφη, Σθένελος δὲ καθ' ἵππων ἆλτο χαμᾶζε,  <br>
            πὰρ δὲ στὰς βέλος ὠκὺ διαμπερὲς ἐξέρυσ' ὤμου:  <br>
            αἷμα δ' ἀνηκόντιζε διὰ στρεπτοῖο χιτῶνος.  <br>
        </P>
        <P><A>5.114</A>  δὴ τότ' ἔπειτ' ἠρᾶτο βοὴν ἀγαθὸς Διομήδης:  <br>
            κλῦθί μευ αἰγιόχοιο Διὸς τέκος Ἀτρυτώνη,  <br>
            εἴ ποτέ μοι καὶ πατρὶ φίλα φρονέουσα παρέστης  <br>
            δηΐῳ ἐν πολέμῳ, νῦν αὖτ' ἐμὲ φῖλαι Ἀθήνη:  <br>
            δὸς δέ τέ μ' ἄνδρα ἑλεῖν καὶ ἐς ὁρμὴν ἔγχεος ἐλθεῖν  <br>
            ὅς μ' ἔβαλε φθάμενος καὶ ἐπεύχεται, οὐδέ μέ φησι  <br>
            δηρὸν ἔτ' ὄψεσθαι λαμπρὸν φάος ἠελίοιο.  <br>
        </P>
        <P><A>5.121</A>  ὣς ἔφατ' εὐχόμενος: τοῦ δ' ἔκλυε Παλλὰς Ἀθήνη,  <br>
            γυῖα δ' ἔθηκεν ἐλαφρά, πόδας καὶ χεῖρας ὕπερθεν:  <br>
            ἀγχοῦ δ' ἱσταμένη ἔπεα πτερόεντα προσηύδα:  <br>
            θαρσῶν νῦν Διόμηδες ἐπὶ Τρώεσσι μάχεσθαι:  <br>
            ἐν γάρ τοι στήθεσσι μένος πατρώϊον ἧκα  <br>
            ἄτρομον, οἷον ἔχεσκε σακέσπαλος ἱππότα Τυδεύς:  <br>
        </P>
        <P><A>5.127</A>  ἀχλὺν δ' αὖ τοι ἀπ' ὀφθαλμῶν ἕλον ἣ πρὶν ἐπῆεν,  <br>
            ὄφρ' εὖ γιγνώσκῃς ἠμὲν θεὸν ἠδὲ καὶ ἄνδρα.  <br>
            τὼ νῦν αἴ κε θεὸς πειρώμενος ἐνθάδ' ἵκηται  <br>
            μή τι σύ γ' ἀθανάτοισι θεοῖς ἀντικρὺ μάχεσθαι  <br>
            τοῖς ἄλλοις: ἀτὰρ εἴ κε Διὸς θυγάτηρ Ἀφροδίτη  <br>
            ἔλθῃσ' ἐς πόλεμον, τήν γ' οὐτάμεν ὀξέϊ χαλκῷ.  <br>
            ἣ μὲν ἄρ' ὣς εἰποῦσ' ἀπέβη γλαυκῶπις Ἀθήνη,  <br>
        </P>
        <P><A>5.134</A>  Τυδεΐδης δ' ἐξαῦτις ἰὼν προμάχοισιν ἐμίχθη  <br>
            καὶ πρίν περ θυμῷ μεμαὼς Τρώεσσι μάχεσθαι:  <br>
            δὴ τότε μιν τρὶς τόσσον ἕλεν μένος ὥς τε λέοντα  <br>
            ὅν ῥά τε ποιμὴν ἀγρῷ ἐπ' εἰροπόκοις ὀΐεσσι  <br>
            χραύσῃ μέν τ' αὐλῆς ὑπεράλμενον οὐδὲ δαμάσσῃ:  <br>
            τοῦ μέν τε σθένος ὦρσεν, ἔπειτα δέ τ' οὐ προσαμύνει,  <br>
            ἀλλὰ κατὰ σταθμοὺς δύεται, τὰ δ' ἐρῆμα φοβεῖται:  <br>
            αἳ μέν τ' ἀγχιστῖναι ἐπ' ἀλλήλῃσι κέχυνται,  <br>
            αὐτὰρ ὃ ἐμμεμαὼς βαθέης ἐξάλλεται αὐλῆς:  <br>
            ὣς μεμαὼς Τρώεσσι μίγη κρατερὸς Διομήδης.  <br>
        </P>
        <P><A>5.144</A>  ἔνθ' ἕλεν Ἀστύνοον καὶ Ὑπείρονα ποιμένα λαῶν,  <br>
            τὸν μὲν ὑπὲρ μαζοῖο βαλὼν χαλκήρεϊ δουρί,  <br>
            τὸν δ' ἕτερον ξίφεϊ μεγάλῳ κληῗδα παρ' ὦμον  <br>
            πλῆξ', ἀπὸ δ' αὐχένος ὦμον ἐέργαθεν ἠδ' ἀπὸ νώτου.  <br>
        </P>
        <P><A>5.148</A>  τοὺς μὲν ἔασ', ὃ δ' Ἄβαντα μετῴχετο καὶ Πολύειδον  <br>
            υἱέας Εὐρυδάμαντος ὀνειροπόλοιο γέροντος:  <br>
            τοῖς οὐκ ἐρχομένοις ὃ γέρων ἐκρίνατ' ὀνείρους,  <br>
            ἀλλά σφεας κρατερὸς Διομήδης ἐξενάριξε:  <br>
        </P>
        <P><A>5.152</A>  βῆ δὲ μετὰ Ξάνθόν τε Θόωνά τε Φαίνοπος υἷε  <br>
            ἄμφω τηλυγέτω: ὃ δὲ τείρετο γήραϊ λυγρῷ,  <br>
            υἱὸν δ' οὐ τέκετ' ἄλλον ἐπὶ κτεάτεσσι λιπέσθαι.  <br>
            ἔνθ' ὅ γε τοὺς ἐνάριζε, φίλον δ' ἐξαίνυτο θυμὸν  <br>
            ἀμφοτέρω, πατέρι δὲ γόον καὶ κήδεα λυγρὰ  <br>
            λεῖπ', ἐπεὶ οὐ ζώοντε μάχης ἐκνοστήσαντε  <br>
            δέξατο: χηρωσταὶ δὲ διὰ κτῆσιν δατέοντο.  <br>
        </P>
        <P><A>5.159</A>  ἔνθ' υἷας Πριάμοιο δύω λάβε Δαρδανίδαο  <br>
            εἰν ἑνὶ δίφρῳ ἐόντας Ἐχέμμονά τε Χρομίον τε.  <br>
            ὡς δὲ λέων ἐν βουσὶ θορὼν ἐξ αὐχένα ἄξῃ  <br>
            πόρτιος ἠὲ βοὸς ξύλοχον κάτα βοσκομενάων,  <br>
            ὣς τοὺς ἀμφοτέρους ἐξ ἵππων Τυδέος υἱὸς  <br>
            βῆσε κακῶς ἀέκοντας, ἔπειτα δὲ τεύχε' ἐσύλα:  <br>
            ἵππους δ' οἷς ἑτάροισι δίδου μετὰ νῆας ἐλαύνειν.  <br>
        </P>
        <P><A>5.166</A>  τὸν δ' ἴδεν Αἰνείας ἀλαπάζοντα στίχας ἀνδρῶν,  <br>
            βῆ δ' ἴμεν ἄν τε μάχην καὶ ἀνὰ κλόνον ἐγχειάων  <br>
            Πάνδαρον ἀντίθεον διζήμενος εἴ που ἐφεύροι:  <br>
            εὗρε Λυκάονος υἱὸν ἀμύμονά τε κρατερόν τε,  <br>
            στῆ δὲ πρόσθ' αὐτοῖο ἔπος τέ μιν ἀντίον ηὔδα:  <br>
        </P>
        <P><A>5.171</A>  Πάνδαρε ποῦ τοι τόξον ἰδὲ πτερόεντες ὀϊστοὶ  <br>
            καὶ κλέος; ᾧ οὔ τίς τοι ἐρίζεται ἐνθάδε γ' ἀνήρ,  <br>
            οὐδέ τις ἐν Λυκίῃ σέο γ' εὔχεται εἶναι ἀμείνων.  <br>
        </P>
        <P><A>5.174</A>  ἀλλ' ἄγε τῷδ' ἔφες ἀνδρὶ βέλος Διὶ χεῖρας ἀνασχὼν  <br>
            ὅς τις ὅδε κρατέει καὶ δὴ κακὰ πολλὰ ἔοργε  <br>
            Τρῶας, ἐπεὶ πολλῶν τε καὶ ἐσθλῶν γούνατ' ἔλυσεν:  <br>
            εἰ μή τις θεός ἐστι κοτεσσάμενος Τρώεσσιν  <br>
            ἱρῶν μηνίσας: χαλεπὴ δὲ θεοῦ ἔπι μῆνις.  <br>
        </P>
        <P><A>5.179</A>  τὸν δ' αὖτε προσέειπε Λυκάονος ἀγλαὸς υἱός:  <br>
            Αἰνεία Τρώων βουληφόρε χαλκοχιτώνων  <br>
            Τυδεΐδῃ μιν ἔγωγε δαΐφρονι πάντα ἐΐσκω,  <br>
            ἀσπίδι γιγνώσκων αὐλώπιδί τε τρυφαλείῃ,  <br>
            ἵππους τ' εἰσορόων: σάφα δ' οὐκ οἶδ' εἰ θεός ἐστιν.  <br>
        </P>
        <P><A>5.184</A>  εἰ δ' ὅ γ' ἀνὴρ ὅν φημι δαΐφρων Τυδέος υἱὸς  <br>
            οὐχ ὅ γ' ἄνευθε θεοῦ τάδε μαίνεται, ἀλλά τις ἄγχι  <br>
            ἕστηκ' ἀθανάτων νεφέλῃ εἰλυμένος ὤμους,  <br>
            ὃς τούτου βέλος ὠκὺ κιχήμενον ἔτραπεν ἄλλῃ.  <br>
        </P>
        <P><A>5.188</A>  ἤδη γάρ οἱ ἐφῆκα βέλος, καί μιν βάλον ὦμον  <br>
            δεξιὸν ἀντικρὺ διὰ θώρηκος γυάλοιο:  <br>
            καί μιν ἔγωγ' ἐφάμην Ἀϊδωνῆϊ προϊάψειν,  <br>
            ἔμπης δ' οὐκ ἐδάμασσα: θεός νύ τίς ἐστι κοτήεις.  <br>
        </P>
        <P><A>5.192</A>  ἵπποι δ' οὐ παρέασι καὶ ἅρματα τῶν κ' ἐπιβαίην:  <br>
            ἀλλά που ἐν μεγάροισι Λυκάονος ἕνδεκα δίφροι  <br>
            καλοὶ πρωτοπαγεῖς νεοτευχέες: ἀμφὶ δὲ πέπλοι  <br>
            πέπτανται: παρὰ δέ σφιν ἑκάστῳ δίζυγες ἵπποι  <br>
            ἑστᾶσι κρῖ λευκὸν ἐρεπτόμενοι καὶ ὀλύρας.  <br>
        </P>
        <P><A>5.197</A>  ἦ μέν μοι μάλα πολλὰ γέρων αἰχμητὰ Λυκάων  <br>
            ἐρχομένῳ ἐπέτελλε δόμοις ἔνι ποιητοῖσιν:  <br>
            ἵπποισίν μ' ἐκέλευε καὶ ἅρμασιν ἐμβεβαῶτα  <br>
            ἀρχεύειν Τρώεσσι κατὰ κρατερὰς ὑσμίνας:  <br>
        </P>
        <P><A>5.201</A>  ἀλλ' ἐγὼ οὐ πιθόμην: ἦ τ' ἂν πολὺ κέρδιον ἦεν:  <br>
            ἵππων φειδόμενος, μή μοι δευοίατο φορβῆς  <br>
            ἀνδρῶν εἰλομένων εἰωθότες ἔδμεναι ἄδην.  <br>
        </P>
        <P><A>5.204</A>  ὣς λίπον, αὐτὰρ πεζὸς ἐς Ἴλιον εἰλήλουθα  <br>
            τόξοισιν πίσυνος: τὰ δέ μ' οὐκ ἄρ' ἔμελλον ὀνήσειν.  <br>
            ἤδη γὰρ δοιοῖσιν ἀριστήεσσιν ἐφῆκα  <br>
            Τυδεΐδῃ τε καὶ Ἀτρεΐδῃ, ἐκ δ' ἀμφοτέροιιν  <br>
            ἀτρεκὲς αἷμ' ἔσσευα βαλών, ἤγειρα δὲ μᾶλλον.  <br>
        </P>
        <P><A>5.209</A>  τώ ῥα κακῇ αἴσῃ ἀπὸ πασσάλου ἀγκύλα τόξα  <br>
            ἤματι τῷ ἑλόμην ὅτε Ἴλιον εἰς ἐρατεινὴν  <br>
            ἡγεόμην Τρώεσσι φέρων χάριν Ἕκτορι δίῳ.  <br>
        </P>
        <P><A>5.212</A>  εἰ δέ κε νοστήσω καὶ ἐσόψομαι ὀφθαλμοῖσι  <br>
            πατρίδ' ἐμὴν ἄλοχόν τε καὶ ὑψερεφὲς μέγα δῶμα,  <br>
            αὐτίκ' ἔπειτ' ἀπ' ἐμεῖο κάρη τάμοι ἀλλότριος φὼς  <br>
            εἰ μὴ ἐγὼ τάδε τόξα φαεινῷ ἐν πυρὶ θείην  <br>
            χερσὶ διακλάσσας: ἀνεμώλια γάρ μοι ὀπηδεῖ.  <br>
        </P>
        <P><A>5.217</A>  τὸν δ' αὖτ' Αἰνείας Τρώων ἀγὸς ἀντίον ηὔδα:  <br>
            μὴ δ' οὕτως ἀγόρευε: πάρος δ' οὐκ ἔσσεται ἄλλως,  <br>
            πρίν γ' ἐπὶ νὼ τῷδ' ἀνδρὶ σὺν ἵπποισιν καὶ ὄχεσφιν  <br>
            ἀντιβίην ἐλθόντε σὺν ἔντεσι πειρηθῆναι.  <br>
        </P>
        <P><A>5.221</A>  ἀλλ' ἄγ' ἐμῶν ὀχέων ἐπιβήσεο, ὄφρα ἴδηαι  <br>
            οἷοι Τρώϊοι ἵπποι ἐπιστάμενοι πεδίοιο  <br>
            κραιπνὰ μάλ' ἔνθα καὶ ἔνθα διωκέμεν ἠδὲ φέβεσθαι:  <br>
            τὼ καὶ νῶϊ πόλιν δὲ σαώσετον, εἴ περ ἂν αὖτε  <br>
            Ζεὺς ἐπὶ Τυδεΐδῃ Διομήδεϊ κῦδος ὀρέξῃ.  <br>
        </P>
        <P><A>5.226</A>  ἀλλ' ἄγε νῦν μάστιγα καὶ ἡνία σιγαλόεντα  <br>
            δέξαι, ἐγὼ δ' ἵππων ἀποβήσομαι ὄφρα μάχωμαι:  <br>
            ἠὲ σὺ τόνδε δέδεξο, μελήσουσιν δ' ἐμοὶ ἵπποι.  <br>
        </P>
        <P><A>5.229</A>  τὸν δ' αὖτε προσέειπε Λυκάονος ἀγλαὸς υἱός:  <br>
            Αἰνεία σὺ μὲν αὐτὸς ἔχ' ἡνία καὶ τεὼ ἵππω:  <br>
            μᾶλλον ὑφ' ἡνιόχῳ εἰωθότι καμπύλον ἅρμα  <br>
            οἴσετον, εἴ περ ἂν αὖτε φεβώμεθα Τυδέος υἱόν:  <br>
        </P>
        <P><A>5.233</A>  μὴ τὼ μὲν δείσαντε ματήσετον, οὐδ' ἐθέλητον  <br>
            ἐκφερέμεν πολέμοιο τεὸν φθόγγον ποθέοντε,  <br>
            νῶϊ δ' ἐπαΐξας μεγαθύμου Τυδέος υἱὸς  <br>
            αὐτώ τε κτείνῃ καὶ ἐλάσσῃ μώνυχας ἵππους.  <br>
        </P>
        <P><A>5.237</A>  ἀλλὰ σύ γ' αὐτὸς ἔλαυνε τέ' ἅρματα καὶ τεὼ ἵππω,  <br>
            τὸν δὲ δ' ἐγὼν ἐπιόντα δεδέξομαι ὀξέϊ δουρί.  <br>
            ὣς ἄρα φωνήσαντες ἐς ἅρματα ποικίλα βάντες  <br>
            ἐμμεμαῶτ' ἐπὶ Τυδεΐδῃ ἔχον ὠκέας ἵππους.  <br>
        </P>
        <P><A>5.241</A>  τοὺς δὲ ἴδε Σθένελος Καπανήϊος ἀγλαὸς υἱός,  <br>
            αἶψα δὲ Τυδεΐδην ἔπεα πτερόεντα προσηύδα:  <br>
            Τυδεΐδη Διόμηδες ἐμῷ κεχαρισμένε θυμῷ,  <br>
            ἄνδρ' ὁρόω κρατερὼ ἐπὶ σοὶ μεμαῶτε μάχεσθαι  <br>
            ἶν' ἀπέλεθρον ἔχοντας: ὃ μὲν τόξων ἐῢ εἰδὼς  <br>
            Πάνδαρος, υἱὸς δ' αὖτε Λυκάονος εὔχεται εἶναι:  <br>
        </P>
        <P><A>5.247</A>  Αἰνείας δ' υἱὸς μὲν ἀμύμονος Ἀγχίσαο  <br>
            εὔχεται ἐκγεγάμεν, μήτηρ δέ οἵ ἐστ' Ἀφροδίτη.  <br>
            ἀλλ' ἄγε δὴ χαζώμεθ' ἐφ' ἵππων, μηδέ μοι οὕτω  <br>
            θῦνε διὰ προμάχων, μή πως φίλον ἦτορ ὀλέσσῃς.  <br>
        </P>
        <P><A>5.251</A>  τὸν δ' ἄρ' ὑπόδρα ἰδὼν προσέφη κρατερὸς Διομήδης:  <br>
            μή τι φόβον δ' ἀγόρευ', ἐπεὶ οὐδὲ σὲ πεισέμεν οἴω.  <br>
            οὐ γάρ μοι γενναῖον ἀλυσκάζοντι μάχεσθαι  <br>
            οὐδὲ καταπτώσσειν: ἔτι μοι μένος ἔμπεδόν ἐστιν:  <br>
            ὀκνείω δ' ἵππων ἐπιβαινέμεν, ἀλλὰ καὶ αὔτως  <br>
            ἀντίον εἶμ' αὐτῶν: τρεῖν μ' οὐκ ἐᾷ Παλλὰς Ἀθήνη.  <br>
        </P>
        <P><A>5.257</A>  τούτω δ' οὐ πάλιν αὖτις ἀποίσετον ὠκέες ἵπποι  <br>
            ἄμφω ἀφ' ἡμείων, εἴ γ' οὖν ἕτερός γε φύγῃσιν.  <br>
        </P>
        <P><A>5.259</A>  ἄλλο δέ τοι ἐρέω, σὺ δ' ἐνὶ φρεσὶ βάλλεο σῇσιν:  <br>
            αἴ κέν μοι πολύβουλος Ἀθήνη κῦδος ὀρέξῃ  <br>
            ἀμφοτέρω κτεῖναι, σὺ δὲ τούσδε μὲν ὠκέας ἵππους  <br>
            αὐτοῦ ἐρυκακέειν ἐξ ἄντυγος ἡνία τείνας,  <br>
            Αἰνείαο δ' ἐπαΐξαι μεμνημένος ἵππων,  <br>
            ἐκ δ' ἐλάσαι Τρώων μετ' ἐϋκνήμιδας Ἀχαιούς.  <br>
        </P>
        <P><A>5.265</A>  τῆς γάρ τοι γενεῆς ἧς Τρωΐ περ εὐρύοπα Ζεὺς  <br>
            δῶχ' υἷος ποινὴν Γανυμήδεος, οὕνεκ' ἄριστοι  <br>
            ἵππων ὅσσοι ἔασιν ὑπ' ἠῶ τ' ἠέλιόν τε,  <br>
            τῆς γενεῆς ἔκλεψεν ἄναξ ἀνδρῶν Ἀγχίσης  <br>
            λάθρῃ Λαομέδοντος ὑποσχὼν θήλεας ἵππους:  <br>
            τῶν οἱ ἓξ ἐγένοντο ἐνὶ μεγάροισι γενέθλη.  <br>
            τοὺς μὲν τέσσαρας αὐτὸς ἔχων ἀτίταλλ' ἐπὶ φάτνῃ,  <br>
            τὼ δὲ δύ' Αἰνείᾳ δῶκεν μήστωρε φόβοιο.  <br>
            εἰ τούτω κε λάβοιμεν, ἀροίμεθά κε κλέος ἐσθλόν.  <br>
        </P>
        <P><A>5.274</A>  ὣς οἳ μὲν τοιαῦτα πρὸς ἀλλήλους ἀγόρευον,  <br>
            τὼ δὲ τάχ' ἐγγύθεν ἦλθον ἐλαύνοντ' ὠκέας ἵππους.  <br>
            τὸν πρότερος προσέειπε Λυκάονος ἀγλαὸς υἱός:  <br>
            καρτερόθυμε δαΐφρον ἀγαυοῦ Τυδέος υἱὲ  <br>
            ἦ μάλα σ' οὐ βέλος ὠκὺ δαμάσσατο πικρὸς ὀϊστός:  <br>
            νῦν αὖτ' ἐγχείῃ πειρήσομαι αἴ κε τύχωμι.  <br>
        </P>
        <P><A>5.280</A>  ἦ ῥα καὶ ἀμπεπαλὼν προΐει δολιχόσκιον ἔγχος  <br>
            καὶ βάλε Τυδεΐδαο κατ' ἀσπίδα: τῆς δὲ διὰ πρὸ  <br>
            αἰχμὴ χαλκείη πταμένη θώρηκι πελάσθη:  <br>
            τῷ δ' ἐπὶ μακρὸν ἄϋσε Λυκάονος ἀγλαὸς υἱός:  <br>
            βέβληαι κενεῶνα διαμπερές, οὐδέ σ' ὀΐω  <br>
            δηρὸν ἔτ' ἀνσχήσεσθαι: ἐμοὶ δὲ μέγ' εὖχος ἔδωκας.  <br>
        </P>
        <P><A>5.286</A>  τὸν δ' οὐ ταρβήσας προσέφη κρατερὸς Διομήδης:  <br>
            ἤμβροτες οὐδ' ἔτυχες: ἀτὰρ οὐ μὲν σφῶΐ γ' ὀΐω  <br>
            πρίν γ' ἀποπαύσεσθαι πρίν γ' ἢ ἕτερόν γε πεσόντα  <br>
            αἵματος ἆσαι Ἄρηα, ταλαύρινον πολεμιστήν.  <br>
        </P>
        <P><A>5.290</A>  ὣς φάμενος προέηκε: βέλος δ' ἴθυνεν Ἀθήνη  <br>
            ῥῖνα παρ' ὀφθαλμόν, λευκοὺς δ' ἐπέρησεν ὀδόντας.  <br>
            τοῦ δ' ἀπὸ μὲν γλῶσσαν πρυμνὴν τάμε χαλκὸς ἀτειρής,  <br>
            αἰχμὴ δ' ἐξελύθη παρὰ νείατον ἀνθερεῶνα:  <br>
            ἤριπε δ' ἐξ ὀχέων, ἀράβησε δὲ τεύχε' ἐπ' αὐτῷ  <br>
            αἰόλα παμφανόωντα, παρέτρεσσαν δέ οἱ ἵπποι  <br>
            ὠκύποδες: τοῦ δ' αὖθι λύθη ψυχή τε μένος τε.  <br>
        </P>
        <P><A>5.297</A>  Αἰνείας δ' ἀπόρουσε σὺν ἀσπίδι δουρί τε μακρῷ  <br>
            δείσας μή πώς οἱ ἐρυσαίατο νεκρὸν Ἀχαιοί.  <br>
            ἀμφὶ δ' ἄρ' αὐτῷ βαῖνε λέων ὣς ἀλκὶ πεποιθώς,  <br>
            πρόσθε δέ οἱ δόρυ τ' ἔσχε καὶ ἀσπίδα πάντοσ' ἐΐσην,  <br>
            τὸν κτάμεναι μεμαὼς ὅς τις τοῦ γ' ἀντίος ἔλθοι  <br>
        </P>
        <P><A>5.302</A>  σμερδαλέα ἰάχων: ὃ δὲ χερμάδιον λάβε χειρὶ  <br>
            Τυδεΐδης μέγα ἔργον ὃ οὐ δύο γ' ἄνδρε φέροιεν,  <br>
            οἷοι νῦν βροτοί εἰσ': ὃ δέ μιν ῥέα πάλλε καὶ οἶος.  <br>
            τῷ βάλεν Αἰνείαο κατ' ἰσχίον ἔνθά τε μηρὸς  <br>
            ἰσχίῳ ἐνστρέφεται, κοτύλην δέ τέ μιν καλέουσι:  <br>
        </P>
        <P><A>5.307</A>  θλάσσε δέ οἱ κοτύλην, πρὸς δ' ἄμφω ῥῆξε τένοντε:  <br>
            ὦσε δ' ἀπὸ ῥινὸν τρηχὺς λίθος: αὐτὰρ ὅ γ' ἥρως  <br>
            ἔστη γνὺξ ἐριπὼν καὶ ἐρείσατο χειρὶ παχείῃ  <br>
            γαίης: ἀμφὶ δὲ ὄσσε κελαινὴ νὺξ ἐκάλυψε.  <br>
        </P>
        <P><A>5.311</A>  καί νύ κεν ἔνθ' ἀπόλοιτο ἄναξ ἀνδρῶν Αἰνείας,  <br>
            εἰ μὴ ἄρ' ὀξὺ νόησε Διὸς θυγάτηρ Ἀφροδίτη  <br>
            μήτηρ, ἥ μιν ὑπ' Ἀγχίσῃ τέκε βουκολέοντι:  <br>
        </P>
        <P><A>5.314</A>  ἀμφὶ δ' ἑὸν φίλον υἱὸν ἐχεύατο πήχεε λευκώ,  <br>
            πρόσθε δέ οἱ πέπλοιο φαεινοῦ πτύγμα κάλυψεν  <br>
            ἕρκος ἔμεν βελέων, μή τις Δαναῶν ταχυπώλων  <br>
            χαλκὸν ἐνὶ στήθεσσι βαλὼν ἐκ θυμὸν ἕλοιτο.  <br>
            ἣ μὲν ἑὸν φίλον υἱὸν ὑπεξέφερεν πολέμοιο:  <br>
        </P>
        <P><A>5.319</A>  οὐδ' υἱὸς Καπανῆος ἐλήθετο συνθεσιάων  <br>
            τάων ἃς ἐπέτελλε βοὴν ἀγαθὸς Διομήδης,  <br>
            ἀλλ' ὅ γε τοὺς μὲν ἑοὺς ἠρύκακε μώνυχας ἵππους  <br>
            νόσφιν ἀπὸ φλοίσβου ἐξ ἄντυγος ἡνία τείνας,  <br>
            Αἰνείαο δ' ἐπαΐξας καλλίτριχας ἵππους  <br>
            ἐξέλασε Τρώων μετ' ἐϋκνήμιδας Ἀχαιούς.  <br>
        </P>
        <P><A>5.325</A>  δῶκε δὲ Δηϊπύλῳ ἑτάρῳ φίλῳ, ὃν περὶ πάσης  <br>
            τῖεν ὁμηλικίης ὅτι οἱ φρεσὶν ἄρτια ᾔδη,  <br>
            νηυσὶν ἔπι γλαφυρῇσιν ἐλαυνέμεν: αὐτὰρ ὅ γ' ἥρως  <br>
            ὧν ἵππων ἐπιβὰς ἔλαβ' ἡνία σιγαλόεντα,  <br>
            αἶψα δὲ Τυδεΐδην μέθεπε κρατερώνυχας ἵππους  <br>
        </P>
        <P><A>5.330</A>  ἐμμεμαώς: ὃ δὲ Κύπριν ἐπῴχετο νηλέϊ χαλκῷ  <br>
            γιγνώσκων ὅ τ' ἄναλκις ἔην θεός, οὐδὲ θεάων  <br>
            τάων αἵ τ' ἀνδρῶν πόλεμον κάτα κοιρανέουσιν,  <br>
            οὔτ' ἄρ' Ἀθηναίη οὔτε πτολίπορθος Ἐνυώ.  <br>
        </P>
        <P><A>5.334</A>  ἀλλ' ὅτε δή ῥ' ἐκίχανε πολὺν καθ' ὅμιλον ὀπάζων,  <br>
            ἔνθ' ἐπορεξάμενος μεγαθύμου Τυδέος υἱὸς  <br>
            ἄκρην οὔτασε χεῖρα μετάλμενος ὀξέϊ δουρὶ  <br>
            ἀβληχρήν: εἶθαρ δὲ δόρυ χροὸς ἀντετόρησεν  <br>
            ἀμβροσίου διὰ πέπλου, ὅν οἱ Χάριτες κάμον αὐταί,  <br>
        </P>
        <P><A>5.339</A>  πρυμνὸν ὕπερ θέναρος: ῥέε δ' ἄμβροτον αἷμα θεοῖο  <br>
            ἰχώρ, οἷός πέρ τε ῥέει μακάρεσσι θεοῖσιν:  <br>
            οὐ γὰρ σῖτον ἔδουσ', οὐ πίνουσ' αἴθοπα οἶνον,  <br>
            τοὔνεκ' ἀναίμονές εἰσι καὶ ἀθάνατοι καλέονται.  <br>
            ἣ δὲ μέγα ἰάχουσα ἀπὸ ἕο κάββαλεν υἱόν:  <br>
        </P>
        <P><A>5.344</A>  καὶ τὸν μὲν μετὰ χερσὶν ἐρύσατο Φοῖβος Ἀπόλλων  <br>
            κυανέῃ νεφέλῃ, μή τις Δαναῶν ταχυπώλων  <br>
            χαλκὸν ἐνὶ στήθεσσι βαλὼν ἐκ θυμὸν ἕλοιτο:  <br>
        </P>
        <P><A>5.347</A>  τῇ δ' ἐπὶ μακρὸν ἄϋσε βοὴν ἀγαθὸς Διομήδης:  <br>
            εἶκε Διὸς θύγατερ πολέμου καὶ δηϊοτῆτος:  <br>
            ἦ οὐχ ἅλις ὅττι γυναῖκας ἀνάλκιδας ἠπεροπεύεις;  <br>
            εἰ δὲ σύ γ' ἐς πόλεμον πωλήσεαι, ἦ τέ σ' ὀΐω  <br>
            ῥιγήσειν πόλεμόν γε καὶ εἴ χ' ἑτέρωθι πύθηαι.  <br>
        </P>
        <P><A>5.352</A>  ὣς ἔφαθ', ἣ δ' ἀλύουσ' ἀπεβήσετο, τείρετο δ' αἰνῶς:  <br>
            τὴν μὲν ἄρ' Ἶρις ἑλοῦσα ποδήνεμος ἔξαγ' ὁμίλου  <br>
            ἀχθομένην ὀδύνῃσι, μελαίνετο δὲ χρόα καλόν.  <br>
        </P>
        <P><A>5.355</A>  εὗρεν ἔπειτα μάχης ἐπ' ἀριστερὰ θοῦρον Ἄρηα  <br>
            ἥμενον: ἠέρι δ' ἔγχος ἐκέκλιτο καὶ ταχέ' ἵππω:  <br>
            ἣ δὲ γνὺξ ἐριποῦσα κασιγνήτοιο φίλοιο  <br>
            πολλὰ λισσομένη χρυσάμπυκας ᾔτεεν ἵππους:  <br>
        </P>
        <P><A>5.359</A>  φίλε κασίγνητε κόμισαί τέ με δός τέ μοι ἵππους,  <br>
            ὄφρ' ἐς Ὄλυμπον ἵκωμαι ἵν' ἀθανάτων ἕδος ἐστί.  <br>
            λίην ἄχθομαι ἕλκος ὅ με βροτὸς οὔτασεν ἀνὴρ  <br>
            Τυδεΐδης, ὃς νῦν γε καὶ ἂν Διὶ πατρὶ μάχοιτο.  <br>
            ὣς φάτο, τῇ δ' ἄρ' Ἄρης δῶκε χρυσάμπυκας ἵππους:  <br>
        </P>
        <P><A>5.364</A>  ἣ δ' ἐς δίφρον ἔβαινεν ἀκηχεμένη φίλον ἦτορ,  <br>
            πὰρ δέ οἱ Ἶρις ἔβαινε καὶ ἡνία λάζετο χερσί,  <br>
            μάστιξεν δ' ἐλάαν, τὼ δ' οὐκ ἀέκοντε πετέσθην.  <br>
            αἶψα δ' ἔπειθ' ἵκοντο θεῶν ἕδος αἰπὺν Ὄλυμπον:  <br>
            ἔνθ' ἵππους ἔστησε ποδήνεμος ὠκέα Ἶρις  <br>
            λύσασ' ἐξ ὀχέων, παρὰ δ' ἀμβρόσιον βάλεν εἶδαρ:  <br>
        </P>
        <P><A>5.370</A>  ἣ δ' ἐν γούνασι πῖπτε Διώνης δῖ' Ἀφροδίτη  <br>
            μητρὸς ἑῆς: ἣ δ' ἀγκὰς ἐλάζετο θυγατέρα ἥν,  <br>
            χειρί τέ μιν κατέρεξεν ἔπος τ' ἔφατ' ἐκ τ' ὀνόμαζε:  <br>
            τίς νύ σε τοιάδ' ἔρεξε φίλον τέκος Οὐρανιώνων  <br>
            μαψιδίως, ὡς εἴ τι κακὸν ῥέζουσαν ἐνωπῇ;  <br>
        </P>
        <P><A>5.375</A>  τὴν δ' ἠμείβετ' ἔπειτα φιλομμειδὴς Ἀφροδίτη:  <br>
            οὖτά με Τυδέος υἱὸς ὑπέρθυμος Διομήδης,  <br>
            οὕνεκ' ἐγὼ φίλον υἱὸν ὑπεξέφερον πολέμοιο  <br>
            Αἰνείαν, ὃς ἐμοὶ πάντων πολὺ φίλτατός ἐστιν.  <br>
            οὐ γὰρ ἔτι Τρώων καὶ Ἀχαιῶν φύλοπις αἰνή,  <br>
            ἀλλ' ἤδη Δαναοί γε καὶ ἀθανάτοισι μάχονται.  <br>
        </P>
        <P><A>5.381</A>  τὴν δ' ἠμείβετ' ἔπειτα Διώνη, δῖα θεάων:  <br>
            τέτλαθι τέκνον ἐμόν, καὶ ἀνάσχεο κηδομένη περ:  <br>
            πολλοὶ γὰρ δὴ τλῆμεν Ὀλύμπια δώματ' ἔχοντες  <br>
            ἐξ ἀνδρῶν χαλέπ' ἄλγε' ἐπ' ἀλλήλοισι τιθέντες.  <br>
        </P>
        <P><A>5.385</A>  τλῆ μὲν Ἄρης ὅτε μιν Ὦτος κρατερός τ' Ἐφιάλτης  <br>
            παῖδες Ἀλωῆος, δῆσαν κρατερῷ ἐνὶ δεσμῷ:  <br>
            χαλκέῳ δ' ἐν κεράμῳ δέδετο τρισκαίδεκα μῆνας:  <br>
            καί νύ κεν ἔνθ' ἀπόλοιτο Ἄρης ἆτος πολέμοιο,  <br>
            εἰ μὴ μητρυιὴ περικαλλὴς Ἠερίβοια  <br>
            Ἑρμέᾳ ἐξήγγειλεν: ὃ δ' ἐξέκλεψεν Ἄρηα  <br>
            ἤδη τειρόμενον, χαλεπὸς δέ ἑ δεσμὸς ἐδάμνα.  <br>
        </P>
        <P><A>5.392</A>  τλῆ δ' Ἥρη, ὅτε μιν κρατερὸς πάϊς Ἀμφιτρύωνος  <br>
            δεξιτερὸν κατὰ μαζὸν ὀϊστῷ τριγλώχινι  <br>
            βεβλήκει: τότε καί μιν ἀνήκεστον λάβεν ἄλγος.  <br>
        </P>
        <P><A>5.395</A>  τλῆ δ' Ἀΐδης ἐν τοῖσι πελώριος ὠκὺν ὀϊστόν,  <br>
            εὖτέ μιν ωὐτὸς ἀνὴρ υἱὸς Διὸς αἰγιόχοιο  <br>
            ἐν Πύλῳ ἐν νεκύεσσι βαλὼν ὀδύνῃσιν ἔδωκεν:  <br>
            αὐτὰρ ὃ βῆ πρὸς δῶμα Διὸς καὶ μακρὸν Ὄλυμπον  <br>
            κῆρ ἀχέων ὀδύνῃσι πεπαρμένος: αὐτὰρ ὀϊστὸς  <br>
            ὤμῳ ἔνι στιβαρῷ ἠλήλατο, κῆδε δὲ θυμόν.  <br>
        </P>
        <P><A>5.401</A>  τῷ δ' ἐπὶ Παιήων ὀδυνήφατα φάρμακα πάσσων  <br>
            ἠκέσατ': οὐ μὲν γάρ τι καταθνητός γε τέτυκτο.  <br>
            σχέτλιος ὀβριμοεργὸς ὃς οὐκ ὄθετ' αἴσυλα ῥέζων,  <br>
            ὃς τόξοισιν ἔκηδε θεοὺς οἳ Ὄλυμπον ἔχουσι.  <br>
        </P>
        <P><A>5.405</A>  σοὶ δ' ἐπὶ τοῦτον ἀνῆκε θεὰ γλαυκῶπις Ἀθήνη:  <br>
            νήπιος, οὐδὲ τὸ οἶδε κατὰ φρένα Τυδέος υἱὸς  <br>
            ὅττι μάλ' οὐ δηναιὸς ὃς ἀθανάτοισι μάχηται,  <br>
            οὐδέ τί μιν παῖδες ποτὶ γούνασι παππάζουσιν  <br>
            ἐλθόντ' ἐκ πολέμοιο καὶ αἰνῆς δηϊοτῆτος.  <br>
        </P>
        <P><A>5.410</A>  τὼ νῦν Τυδεΐδης, εἰ καὶ μάλα καρτερός ἐστι,  <br>
            φραζέσθω μή τίς οἱ ἀμείνων σεῖο μάχηται,  <br>
            μὴ δὴν Αἰγιάλεια περίφρων Ἀδρηστίνη  <br>
            ἐξ ὕπνου γοόωσα φίλους οἰκῆας ἐγείρῃ  <br>
            κουρίδιον ποθέουσα πόσιν τὸν ἄριστον Ἀχαιῶν  <br>
            ἰφθίμη ἄλοχος Διομήδεος ἱπποδάμοιο.  <br>
        </P>
        <P><A>5.416</A>  ἦ ῥα καὶ ἀμφοτέρῃσιν ἀπ' ἰχῶ χειρὸς ὀμόργνυ:  <br>
            ἄλθετο χείρ, ὀδύναι δὲ κατηπιόωντο βαρεῖαι.  <br>
        </P>
        <P><A>5.418</A>  αἳ δ' αὖτ' εἰσορόωσαι Ἀθηναίη τε καὶ Ἥρη  <br>
            κερτομίοις ἐπέεσσι Δία Κρονίδην ἐρέθιζον.  <br>
            τοῖσι δὲ μύθων ἦρχε θεὰ γλαυκῶπις Ἀθήνη:  <br>
        </P>
        <P><A>5.421</A>  Ζεῦ πάτερ ἦ ῥά τί μοι κεχολώσεαι ὅττι κεν εἴπω;  <br>
            ἦ μάλα δή τινα Κύπρις Ἀχαιϊάδων ἀνιεῖσα  <br>
            Τρωσὶν ἅμα σπέσθαι, τοὺς νῦν ἔκπαγλα φίλησε,  <br>
            τῶν τινα καρρέζουσα Ἀχαιϊάδων ἐϋπέπλων  <br>
            πρὸς χρυσῇ περόνῃ καταμύξατο χεῖρα ἀραιήν.  <br>
        </P>
        <P><A>5.426</A>  ὣς φάτο, μείδησεν δὲ πατὴρ ἀνδρῶν τε θεῶν τε,  <br>
            καί ῥα καλεσσάμενος προσέφη χρυσῆν Ἀφροδίτην:  <br>
            οὔ τοι τέκνον ἐμὸν δέδοται πολεμήϊα ἔργα,  <br>
            ἀλλὰ σύ γ' ἱμερόεντα μετέρχεο ἔργα γάμοιο,  <br>
            ταῦτα δ' Ἄρηϊ θοῷ καὶ Ἀθήνῃ πάντα μελήσει.  <br>
            ὣς οἳ μὲν τοιαῦτα πρὸς ἀλλήλους ἀγόρευον,  <br>
        </P>
        <P><A>5.432</A>  Αἰνείᾳ δ' ἐπόρουσε βοὴν ἀγαθὸς Διομήδης,  <br>
            γιγνώσκων ὅ οἱ αὐτὸς ὑπείρεχε χεῖρας Ἀπόλλων:  <br>
            ἀλλ' ὅ γ' ἄρ' οὐδὲ θεὸν μέγαν ἅζετο, ἵετο δ' αἰεὶ  <br>
            Αἰνείαν κτεῖναι καὶ ἀπὸ κλυτὰ τεύχεα δῦσαι.  <br>
        </P>
        <P><A>5.436</A>  τρὶς μὲν ἔπειτ' ἐπόρουσε κατακτάμεναι μενεαίνων,  <br>
            τρὶς δέ οἱ ἐστυφέλιξε φαεινὴν ἀσπίδ' Ἀπόλλων:  <br>
            ἀλλ' ὅτε δὴ τὸ τέταρτον ἐπέσσυτο δαίμονι ἶσος,  <br>
            δεινὰ δ' ὁμοκλήσας προσέφη ἑκάεργος Ἀπόλλων:  <br>
        </P>
        <P><A>5.440</A>  φράζεο Τυδεΐδη καὶ χάζεο, μηδὲ θεοῖσιν  <br>
            ἶσ' ἔθελε φρονέειν, ἐπεὶ οὔ ποτε φῦλον ὁμοῖον  <br>
            ἀθανάτων τε θεῶν χαμαὶ ἐρχομένων τ' ἀνθρώπων.  <br>
            ὣς φάτο, Τυδεΐδης δ' ἀνεχάζετο τυτθὸν ὀπίσσω  <br>
            μῆνιν ἀλευάμενος ἑκατηβόλου Ἀπόλλωνος.  <br>
        </P>
        <P><A>5.445</A>  Αἰνείαν δ' ἀπάτερθεν ὁμίλου θῆκεν Ἀπόλλων  <br>
            Περγάμῳ εἰν ἱερῇ, ὅθι οἱ νηός γε τέτυκτο.  <br>
            ἤτοι τὸν Λητώ τε καὶ Ἄρτεμις ἰοχέαιρα  <br>
            ἐν μεγάλῳ ἀδύτῳ ἀκέοντό τε κύδαινόν τε:  <br>
        </P>
        <P><A>5.449</A>  αὐτὰρ ὃ εἴδωλον τεῦξ' ἀργυρότοξος Ἀπόλλων  <br>
            αὐτῷ τ' Αἰνείᾳ ἴκελον καὶ τεύχεσι τοῖον,  <br>
            ἀμφὶ δ' ἄρ' εἰδώλῳ Τρῶες καὶ δῖοι Ἀχαιοὶ  <br>
            δῄουν ἀλλήλων ἀμφὶ στήθεσσι βοείας  <br>
            ἀσπίδας εὐκύκλους λαισήϊά τε πτερόεντα.  <br>
        </P>
        <P><A>5.454</A>  δὴ τότε θοῦρον Ἄρηα προσηύδα Φοῖβος Ἀπόλλων:  <br>
            Ἆρες Ἄρες βροτολοιγὲ μιαιφόνε τειχεσιπλῆτα,  <br>
            οὐκ ἂν δὴ τόνδ' ἄνδρα μάχης ἐρύσαιο μετελθὼν  <br>
            Τυδεΐδην, ὃς νῦν γε καὶ ἂν Διὶ πατρὶ μάχοιτο;  <br>
            Κύπριδα μὲν πρῶτα σχεδὸν οὔτασε χεῖρ' ἐπὶ καρπῷ,  <br>
            αὐτὰρ ἔπειτ' αὐτῷ μοι ἐπέσσυτο δαίμονι ἶσος.  <br>
        </P>
        <P><A>5.460</A>  ὣς εἰπὼν αὐτὸς μὲν ἐφέζετο Περγάμῳ ἄκρῃ,  <br>
            Τρῳὰς δὲ στίχας οὖλος Ἄρης ὄτρυνε μετελθὼν  <br>
            εἰδόμενος Ἀκάμαντι θοῷ ἡγήτορι Θρῃκῶν:  <br>
            υἱάσι δὲ Πριάμοιο διοτρεφέεσσι κέλευεν:  <br>
        </P>
        <P><A>5.464</A>  ὦ υἱεῖς Πριάμοιο διοτρεφέος βασιλῆος  <br>
            ἐς τί ἔτι κτείνεσθαι ἐάσετε λαὸν Ἀχαιοῖς;  <br>
            ἦ εἰς ὅ κεν ἀμφὶ πύλῃς εὖ ποιητῇσι μάχωνται;  <br>
            κεῖται ἀνὴρ ὃν ἶσον ἐτίομεν Ἕκτορι δίῳ  <br>
            Αἰνείας υἱὸς μεγαλήτορος Ἀγχίσαο:  <br>
            ἀλλ' ἄγετ' ἐκ φλοίσβοιο σαώσομεν ἐσθλὸν ἑταῖρον.  <br>
            ὣς εἰπὼν ὄτρυνε μένος καὶ θυμὸν ἑκάστου.  <br>
        </P>
        <P><A>5.471</A>  ἔνθ' αὖ Σαρπηδὼν μάλα νείκεσεν Ἕκτορα δῖον:  <br>
            Ἕκτορ πῇ δή τοι μένος οἴχεται ὃ πρὶν ἔχεσκες;  <br>
            φῆς που ἄτερ λαῶν πόλιν ἑξέμεν ἠδ' ἐπικούρων  <br>
            οἶος σὺν γαμβροῖσι κασιγνήτοισί τε σοῖσι.  <br>
            τῶν νῦν οὔ τιν' ἐγὼ ἰδέειν δύναμ' οὐδὲ νοῆσαι,  <br>
            ἀλλὰ καταπτώσσουσι κύνες ὣς ἀμφὶ λέοντα:  <br>
        </P>
        <P><A>5.477</A>  ἡμεῖς δὲ μαχόμεσθ' οἵ πέρ τ' ἐπίκουροι ἔνειμεν.  <br>
            καὶ γὰρ ἐγὼν ἐπίκουρος ἐὼν μάλα τηλόθεν ἥκω:  <br>
            τηλοῦ γὰρ Λυκίη Ξάνθῳ ἔπι δινήεντι,  <br>
            ἔνθ' ἄλοχόν τε φίλην ἔλιπον καὶ νήπιον υἱόν,  <br>
            κὰδ δὲ κτήματα πολλά, τὰ ἔλδεται ὅς κ' ἐπιδευής.  <br>
            ἀλλὰ καὶ ὧς Λυκίους ὀτρύνω καὶ μέμον' αὐτὸς  <br>
            ἀνδρὶ μαχήσασθαι: ἀτὰρ οὔ τί μοι ἐνθάδε τοῖον  <br>
            οἷόν κ' ἠὲ φέροιεν Ἀχαιοὶ ἤ κεν ἄγοιεν:  <br>
        </P>
        <P><A>5.485</A>  τύνη δ' ἕστηκας, ἀτὰρ οὐδ' ἄλλοισι κελεύεις  <br>
            λαοῖσιν μενέμεν καὶ ἀμυνέμεναι ὤρεσσι.  <br>
            μή πως ὡς ἀψῖσι λίνου ἁλόντε πανάγρου  <br>
            ἀνδράσι δυσμενέεσσιν ἕλωρ καὶ κύρμα γένησθε:  <br>
            οἳ δὲ τάχ' ἐκπέρσουσ' εὖ ναιομένην πόλιν ὑμήν.  <br>
            σοὶ δὲ χρὴ τάδε πάντα μέλειν νύκτάς τε καὶ ἦμαρ  <br>
            ἀρχοὺς λισσομένῳ τηλεκλειτῶν ἐπικούρων  <br>
            νωλεμέως ἐχέμεν, κρατερὴν δ' ἀποθέσθαι ἐνιπήν.  <br>
        </P>
        <P><A>5.493</A>  ὣς φάτο Σαρπηδών, δάκε δὲ φρένας Ἕκτορι μῦθος:  <br>
            αὐτίκα δ' ἐξ ὀχέων σὺν τεύχεσιν ἆλτο χαμᾶζε,  <br>
            πάλλων δ' ὀξέα δοῦρα κατὰ στρατὸν ᾤχετο πάντῃ  <br>
            ὀτρύνων μαχέσασθαι, ἔγειρε δὲ φύλοπιν αἰνήν.  <br>
            οἳ δ' ἐλελίχθησαν καὶ ἐναντίοι ἔσταν Ἀχαιῶν:  <br>
            Ἀργεῖοι δ' ὑπέμειναν ἀολλέες οὐδὲ φόβηθεν.  <br>
        </P>
        <P><A>5.499</A>  ὡς δ' ἄνεμος ἄχνας φορέει ἱερὰς κατ' ἀλωὰς  <br>
            ἀνδρῶν λικμώντων, ὅτε τε ξανθὴ Δημήτηρ  <br>
            κρίνῃ ἐπειγομένων ἀνέμων καρπόν τε καὶ ἄχνας,  <br>
            αἳ δ' ὑπολευκαίνονται ἀχυρμιαί: ὣς τότ' Ἀχαιοὶ  <br>
            λευκοὶ ὕπερθε γένοντο κονισάλῳ, ὅν ῥα δι' αὐτῶν  <br>
            οὐρανὸν ἐς πολύχαλκον ἐπέπληγον πόδες ἵππων  <br>
            ἂψ ἐπιμισγομένων: ὑπὸ δ' ἔστρεφον ἡνιοχῆες.  <br>
        </P>
        <P><A>5.506</A>  οἳ δὲ μένος χειρῶν ἰθὺς φέρον: ἀμφὶ δὲ νύκτα  <br>
            θοῦρος Ἄρης ἐκάλυψε μάχῃ Τρώεσσιν ἀρήγων  <br>
            πάντοσ' ἐποιχόμενος: τοῦ δ' ἐκραίαινεν ἐφετμὰς  <br>
            Φοίβου Ἀπόλλωνος χρυσαόρου, ὅς μιν ἀνώγει  <br>
            Τρωσὶν θυμὸν ἐγεῖραι, ἐπεὶ ἴδε Παλλάδ' Ἀθήνην  <br>
            οἰχομένην: ἣ γάρ ῥα πέλεν Δαναοῖσιν ἀρηγών.  <br>
        </P>
        <P><A>5.512</A>  αὐτὸς δ' Αἰνείαν μάλα πίονος ἐξ ἀδύτοιο  <br>
            ἧκε, καὶ ἐν στήθεσσι μένος βάλε ποιμένι λαῶν.  <br>
            Αἰνείας δ' ἑτάροισι μεθίστατο: τοὶ δὲ χάρησαν,  <br>
            ὡς εἶδον ζωόν τε καὶ ἀρτεμέα προσιόντα  <br>
            καὶ μένος ἐσθλὸν ἔχοντα: μετάλλησάν γε μὲν οὔ τι.  <br>
            οὐ γὰρ ἔα πόνος ἄλλος, ὃν ἀργυρότοξος ἔγειρεν  <br>
            Ἄρης τε βροτολοιγὸς Ἔρις τ' ἄμοτον μεμαυῖα.  <br>
        </P>
        <P><A>5.519</A>  τοὺς δ' Αἴαντε δύω καὶ Ὀδυσσεὺς καὶ Διομήδης  <br>
            ὄτρυνον Δαναοὺς πολεμιζέμεν: οἳ δὲ καὶ αὐτοὶ  <br>
            οὔτε βίας Τρώων ὑπεδείδισαν οὔτε ἰωκάς,  <br>
            ἀλλ' ἔμενον νεφέλῃσιν ἐοικότες ἅς τε Κρονίων  <br>
            νηνεμίης ἔστησεν ἐπ' ἀκροπόλοισιν ὄρεσσιν  <br>
            ἀτρέμας, ὄφρ' εὕδῃσι μένος Βορέαο καὶ ἄλλων  <br>
            ζαχρειῶν ἀνέμων, οἵ τε νέφεα σκιόεντα  <br>
            πνοιῇσιν λιγυρῇσι διασκιδνᾶσιν ἀέντες:  <br>
            ὣς Δαναοὶ Τρῶας μένον ἔμπεδον οὐδὲ φέβοντο.  <br>
        </P>
        <P><A>5.528</A>  Ἀτρεΐδης δ' ἀν' ὅμιλον ἐφοίτα πολλὰ κελεύων:  <br>
            ὦ φίλοι ἀνέρες ἔστε καὶ ἄλκιμον ἦτορ ἕλεσθε,  <br>
            ἀλλήλους τ' αἰδεῖσθε κατὰ κρατερὰς ὑσμίνας:  <br>
            αἰδομένων ἀνδρῶν πλέονες σόοι ἠὲ πέφανται:  <br>
            φευγόντων δ' οὔτ' ἂρ κλέος ὄρνυται οὔτε τις ἀλκή.  <br>
        </P>
        <P><A>5.533</A>  ἦ καὶ ἀκόντισε δουρὶ θοῶς, βάλε δὲ πρόμον ἄνδρα  <br>
            Αἰνείω ἕταρον μεγαθύμου Δηϊκόωντα  <br>
            Περγασίδην, ὃν Τρῶες ὁμῶς Πριάμοιο τέκεσσι  <br>
            τῖον, ἐπεὶ θοὸς ἔσκε μετὰ πρώτοισι μάχεσθαι.  <br>
            τόν ῥα κατ' ἀσπίδα δουρὶ βάλε κρείων Ἀγαμέμνων:  <br>
            ἣ δ' οὐκ ἔγχος ἔρυτο, διὰ πρὸ δὲ εἴσατο χαλκός,  <br>
            νειαίρῃ δ' ἐν γαστρὶ διὰ ζωστῆρος ἔλασσε:  <br>
            δούπησεν δὲ πεσών, ἀράβησε δὲ τεύχε' ἐπ' αὐτῷ.  <br>
        </P>
        <P><A>5.541</A>  ἔνθ' αὖτ' Αἰνείας Δαναῶν ἕλεν ἄνδρας ἀρίστους  <br>
            υἷε Διοκλῆος Κρήθωνά τε Ὀρσίλοχόν τε,  <br>
            τῶν ῥα πατὴρ μὲν ἔναιεν ἐϋκτιμένῃ ἐνὶ Φηρῇ  <br>
            ἀφνειὸς βιότοιο, γένος δ' ἦν ἐκ ποταμοῖο  <br>
            Ἀλφειοῦ, ὅς τ' εὐρὺ ῥέει Πυλίων διὰ γαίης,  <br>
            ὃς τέκετ' Ὀρτίλοχον πολέεσσ' ἄνδρεσσιν ἄνακτα:  <br>
            Ὀρτίλοχος δ' ἄρ' ἔτικτε Διοκλῆα μεγάθυμον,  <br>
            ἐκ δὲ Διοκλῆος διδυμάονε παῖδε γενέσθην,  <br>
            Κρήθων Ὀρσίλοχός τε μάχης εὖ εἰδότε πάσης.  <br>
        </P>
        <P><A>5.550</A>  τὼ μὲν ἄρ' ἡβήσαντε μελαινάων ἐπὶ νηῶν  <br>
            Ἴλιον εἰς εὔπωλον ἅμ' Ἀργείοισιν ἑπέσθην,  <br>
            τιμὴν Ἀτρεΐδῃς Ἀγαμέμνονι καὶ Μενελάῳ  <br>
            ἀρνυμένω: τὼ δ' αὖθι τέλος θανάτοιο κάλυψεν.  <br>
        </P>
        <P><A>5.554</A>  οἵω τώ γε λέοντε δύω ὄρεος κορυφῇσιν  <br>
            ἐτραφέτην ὑπὸ μητρὶ βαθείης τάρφεσιν ὕλης:  <br>
            τὼ μὲν ἄρ' ἁρπάζοντε βόας καὶ ἴφια μῆλα  <br>
            σταθμοὺς ἀνθρώπων κεραΐζετον, ὄφρα καὶ αὐτὼ  <br>
            ἀνδρῶν ἐν παλάμῃσι κατέκταθεν ὀξέϊ χαλκῷ:  <br>
            τοίω τὼ χείρεσσιν ὑπ' Αἰνείαο δαμέντε  <br>
            καππεσέτην, ἐλάτῃσιν ἐοικότες ὑψηλῇσι.  <br>
        </P>
        <P><A>5.561</A>  τὼ δὲ πεσόντ' ἐλέησεν ἀρηΐφιλος Μενέλαος,  <br>
            βῆ δὲ διὰ προμάχων κεκορυθμένος αἴθοπι χαλκῷ  <br>
            σείων ἐγχείην: τοῦ δ' ὄτρυνεν μένος Ἄρης,  <br>
            τὰ φρονέων ἵνα χερσὶν ὑπ' Αἰνείαο δαμείη.  <br>
        </P>
        <P><A>5.565</A>  τὸν δ' ἴδεν Ἀντίλοχος μεγαθύμου Νέστορος υἱός,  <br>
            βῆ δὲ διὰ προμάχων: περὶ γὰρ δίε ποιμένι λαῶν  <br>
            μή τι πάθοι, μέγα δέ σφας ἀποσφήλειε πόνοιο.  <br>
            τὼ μὲν δὴ χεῖράς τε καὶ ἔγχεα ὀξυόεντα  <br>
            ἀντίον ἀλλήλων ἐχέτην μεμαῶτε μάχεσθαι:  <br>
            Ἀντίλοχος δὲ μάλ' ἄγχι παρίστατο ποιμένι λαῶν.  <br>
        </P>
        <P><A>5.571</A>  Αἰνείας δ' οὐ μεῖνε θοός περ ἐὼν πολεμιστὴς  <br>
            ὡς εἶδεν δύο φῶτε παρ' ἀλλήλοισι μένοντε.  <br>
            οἳ δ' ἐπεὶ οὖν νεκροὺς ἔρυσαν μετὰ λαὸν Ἀχαιῶν,  <br>
            τὼ μὲν ἄρα δειλὼ βαλέτην ἐν χερσὶν ἑταίρων,  <br>
            αὐτὼ δὲ στρεφθέντε μετὰ πρώτοισι μαχέσθην.  <br>
        </P>
        <P><A>5.576</A>  ἔνθα Πυλαιμένεα ἑλέτην ἀτάλαντον Ἄρηϊ  <br>
            ἀρχὸν Παφλαγόνων μεγαθύμων ἀσπιστάων.  <br>
            τὸν μὲν ἄρ' Ἀτρεΐδης δουρικλειτὸς Μενέλαος  <br>
            ἑσταότ' ἔγχεϊ νύξε κατὰ κληῗδα τυχήσας:  <br>
        </P>
        <P><A>5.580</A>  Ἀντίλοχος δὲ Μύδωνα βάλ' ἡνίοχον θεράποντα  <br>
            ἐσθλὸν Ἀτυμνιάδην: ὃ δ' ὑπέστρεφε μώνυχας ἵππους:  <br>
            χερμαδίῳ ἀγκῶνα τυχὼν μέσον: ἐκ δ' ἄρα χειρῶν  <br>
            ἡνία λεύκ' ἐλέφαντι χαμαὶ πέσον ἐν κονίῃσιν.  <br>
        </P>
        <P><A>5.584</A>  Ἀντίλοχος δ' ἄρ' ἐπαΐξας ξίφει ἤλασε κόρσην:  <br>
            αὐτὰρ ὅ γ' ἀσθμαίνων εὐεργέος ἔκπεσε δίφρου  <br>
            κύμβαχος ἐν κονίῃσιν ἐπὶ βρεχμόν τε καὶ ὤμους.  <br>
            δηθὰ μάλ' ἑστήκει: τύχε γάρ ῥ' ἀμάθοιο βαθείης:  <br>
            ὄφρ' ἵππω πλήξαντε χαμαὶ βάλον ἐν κονίῃσι:  <br>
            τοὺς ἵμασ' Ἀντίλοχος, μετὰ δὲ στρατὸν ἤλασ' Ἀχαιῶν.  <br>
        </P>
        <P><A>5.590</A>  τοὺς δ' Ἕκτωρ ἐνόησε κατὰ στίχας, ὦρτο δ' ἐπ' αὐτοὺς  <br>
            κεκλήγων: ἅμα δὲ Τρώων εἵποντο φάλαγγες  <br>
            καρτεραί: ἦρχε δ' ἄρα σφιν Ἄρης καὶ πότνι' Ἐνυώ,  <br>
            ἣ μὲν ἔχουσα Κυδοιμὸν ἀναιδέα δηϊοτῆτος,  <br>
            Ἄρης δ' ἐν παλάμῃσι πελώριον ἔγχος ἐνώμα,  <br>
            φοίτα δ' ἄλλοτε μὲν πρόσθ' Ἕκτορος, ἄλλοτ' ὄπισθε.  <br>
        </P>
        <P><A>5.596</A>  τὸν δὲ ἰδὼν ῥίγησε βοὴν ἀγαθὸς Διομήδης:  <br>
            ὡς δ' ὅτ' ἀνὴρ ἀπάλαμνος ἰὼν πολέος πεδίοιο  <br>
            στήῃ ἐπ' ὠκυρόῳ ποταμῷ ἅλα δὲ προρέοντι  <br>
            ἀφρῷ μορμύροντα ἰδών, ἀνά τ' ἔδραμ' ὀπίσσω,  <br>
            ὣς τότε Τυδεΐδης ἀνεχάζετο, εἶπέ τε λαῷ:  <br>
        </P>
        <P><A>5.601</A>  ὦ φίλοι οἷον δὴ θαυμάζομεν Ἕκτορα δῖον  <br>
            αἰχμητήν τ' ἔμεναι καὶ θαρσαλέον πολεμιστήν:  <br>
            τῷ δ' αἰεὶ πάρα εἷς γε θεῶν, ὃς λοιγὸν ἀμύνει:  <br>
            καὶ νῦν οἱ πάρα κεῖνος Ἄρης βροτῷ ἀνδρὶ ἐοικώς.  <br>
            ἀλλὰ πρὸς Τρῶας τετραμμένοι αἰὲν ὀπίσσω  <br>
            εἴκετε, μηδὲ θεοῖς μενεαινέμεν ἶφι μάχεσθαι.  <br>
        </P>
        <P><A>5.607</A>  ὣς ἄρ' ἔφη, Τρῶες δὲ μάλα σχεδὸν ἤλυθον αὐτῶν.  <br>
            ἔνθ' Ἕκτωρ δύο φῶτε κατέκτανεν εἰδότε χάρμης  <br>
            εἰν ἑνὶ δίφρῳ ἐόντε, Μενέσθην Ἀγχίαλόν τε.  <br>
        </P>
        <P><A>5.610</A>  τὼ δὲ πεσόντ' ἐλέησε μέγας Τελαμώνιος Αἴας:  <br>
            στῆ δὲ μάλ' ἐγγὺς ἰών, καὶ ἀκόντισε δουρὶ φαεινῷ,  <br>
            καὶ βάλεν Ἄμφιον Σελάγου υἱόν, ὅς ῥ' ἐνὶ Παισῷ  <br>
            ναῖε πολυκτήμων πολυλήϊος: ἀλλά ἑ μοῖρα  <br>
            ἦγ' ἐπικουρήσοντα μετὰ Πρίαμόν τε καὶ υἷας.  <br>
            τόν ῥα κατὰ ζωστῆρα βάλεν Τελαμώνιος Αἴας,  <br>
            νειαίρῃ δ' ἐν γαστρὶ πάγη δολιχόσκιον ἔγχος,  <br>
            δούπησεν δὲ πεσών: ὃ δ' ἐπέδραμε φαίδιμος Αἴας  <br>
        </P>
        <P><A>5.618</A>  τεύχεα συλήσων: Τρῶες δ' ἐπὶ δούρατ' ἔχευαν  <br>
            ὀξέα παμφανόωντα: σάκος δ' ἀνεδέξατο πολλά.  <br>
            αὐτὰρ ὃ λὰξ προσβὰς ἐκ νεκροῦ χάλκεον ἔγχος  <br>
            ἐσπάσατ': οὐδ' ἄρ' ἔτ' ἄλλα δυνήσατο τεύχεα καλὰ  <br>
            ὤμοιιν ἀφελέσθαι: ἐπείγετο γὰρ βελέεσσι.  <br>
        </P>
        <P><A>5.623</A>  δεῖσε δ' ὅ γ' ἀμφίβασιν κρατερὴν Τρώων ἀγερώχων,  <br>
            οἳ πολλοί τε καὶ ἐσθλοὶ ἐφέστασαν ἔγχε' ἔχοντες,  <br>
            οἵ ἑ μέγαν περ ἐόντα καὶ ἴφθιμον καὶ ἀγαυὸν  <br>
            ὦσαν ἀπὸ σφείων: ὃ δὲ χασσάμενος πελεμίχθη.  <br>
        </P>
        <P><A>5.627</A>  ὣς οἳ μὲν πονέοντο κατὰ κρατερὴν ὑσμίνην:  <br>
            Τληπόλεμον δ' Ἡρακλεΐδην ἠΰν τε μέγαν τε  <br>
            ὦρσεν ἐπ' ἀντιθέῳ Σαρπηδόνι μοῖρα κραταιή.  <br>
            οἳ δ' ὅτε δὴ σχεδὸν ἦσαν ἐπ' ἀλλήλοισιν ἰόντες  <br>
            υἱός θ' υἱωνός τε Διὸς νεφεληγερέταο,  <br>
        </P>
        <P><A>5.632</A>  τὸν καὶ Τληπόλεμος πρότερος πρὸς μῦθον ἔειπε:  <br>
            Σαρπῆδον Λυκίων βουληφόρε, τίς τοι ἀνάγκη  <br>
            πτώσσειν ἐνθάδ' ἐόντι μάχης ἀδαήμονι φωτί;  <br>
            ψευδόμενοι δέ σέ φασι Διὸς γόνον αἰγιόχοιο  <br>
            εἶναι, ἐπεὶ πολλὸν κείνων ἐπιδεύεαι ἀνδρῶν  <br>
            οἳ Διὸς ἐξεγένοντο ἐπὶ προτέρων ἀνθρώπων:  <br>
        </P>
        <P><A>5.638</A>  ἀλλ' οἷόν τινά φασι βίην Ἡρακληείην  <br>
            εἶναι, ἐμὸν πατέρα θρασυμέμνονα θυμολέοντα:  <br>
            ὅς ποτε δεῦρ' ἐλθὼν ἕνεχ' ἵππων Λαομέδοντος  <br>
            ἓξ οἴῃς σὺν νηυσὶ καὶ ἀνδράσι παυροτέροισιν  <br>
            Ἰλίου ἐξαλάπαξε πόλιν, χήρωσε δ' ἀγυιάς:  <br>
        </P>
        <P><A>5.643</A>  σοὶ δὲ κακὸς μὲν θυμός, ἀποφθινύθουσι δὲ λαοί.  <br>
            οὐδέ τί σε Τρώεσσιν ὀΐομαι ἄλκαρ ἔσεσθαι  <br>
            ἐλθόντ' ἐκ Λυκίης, οὐδ' εἰ μάλα καρτερός ἐσσι,  <br>
            ἀλλ' ὑπ' ἐμοὶ δμηθέντα πύλας Ἀΐδαο περήσειν.  <br>
        </P>
        <P><A>5.647</A>  τὸν δ' αὖ Σαρπηδὼν Λυκίων ἀγὸς ἀντίον ηὔδα:  <br>
            Τληπόλεμ' ἤτοι κεῖνος ἀπώλεσεν Ἴλιον ἱρὴν  <br>
            ἀνέρος ἀφραδίῃσιν ἀγαυοῦ Λαομέδοντος,  <br>
            ὅς ῥά μιν εὖ ἕρξαντα κακῷ ἠνίπαπε μύθῳ,  <br>
            οὐδ' ἀπέδωχ' ἵππους, ὧν εἵνεκα τηλόθεν ἦλθε.  <br>
            σοὶ δ' ἐγὼ ἐνθάδε φημὶ φόνον καὶ κῆρα μέλαιναν  <br>
            ἐξ ἐμέθεν τεύξεσθαι, ἐμῷ δ' ὑπὸ δουρὶ δαμέντα  <br>
            εὖχος ἐμοὶ δώσειν, ψυχὴν δ' Ἄϊδι κλυτοπώλῳ.  <br>
        </P>
        <P><A>5.655</A>  ὣς φάτο Σαρπηδών, ὃ δ' ἀνέσχετο μείλινον ἔγχος  <br>
            Τληπόλεμος: καὶ τῶν μὲν ἁμαρτῇ δούρατα μακρὰ  <br>
            ἐκ χειρῶν ἤϊξαν: ὃ μὲν βάλεν αὐχένα μέσσον  <br>
            Σαρπηδών, αἰχμὴ δὲ διαμπερὲς ἦλθ' ἀλεγεινή:  <br>
            τὸν δὲ κατ' ὀφθαλμῶν ἐρεβεννὴ νὺξ ἐκάλυψε.  <br>
        </P>
        <P><A>5.660</A>  Τληπόλεμος δ' ἄρα μηρὸν ἀριστερὸν ἔγχεϊ μακρῷ  <br>
            βεβλήκειν, αἰχμὴ δὲ διέσσυτο μαιμώωσα  <br>
            ὀστέω ἐγχριμφθεῖσα, πατὴρ δ' ἔτι λοιγὸν ἄμυνεν.  <br>
        </P>
        <P><A>5.663</A>  οἳ μὲν ἄρ' ἀντίθεον Σαρπηδόνα δῖοι ἑταῖροι  <br>
            ἐξέφερον πολέμοιο: βάρυνε δέ μιν δόρυ μακρὸν  <br>
            ἑλκόμενον: τὸ μὲν οὔ τις ἐπεφράσατ' οὐδὲ νόησε  <br>
            μηροῦ ἐξερύσαι δόρυ μείλινον ὄφρ' ἐπιβαίη  <br>
            σπευδόντων: τοῖον γὰρ ἔχον πόνον ἀμφιέποντες.  <br>
        </P>
        <P><A>5.668</A>  Τληπόλεμον δ' ἑτέρωθεν ἐϋκνήμιδες Ἀχαιοὶ  <br>
            ἐξέφερον πολέμοιο: νόησε δὲ δῖος Ὀδυσσεὺς  <br>
            τλήμονα θυμὸν ἔχων, μαίμησε δέ οἱ φίλον ἦτορ:  <br>
            μερμήριξε δ' ἔπειτα κατὰ φρένα καὶ κατὰ θυμὸν  <br>
            ἢ προτέρω Διὸς υἱὸν ἐριγδούποιο διώκοι,  <br>
            ἦ ὅ γε τῶν πλεόνων Λυκίων ἀπὸ θυμὸν ἕλοιτο.  <br>
        </P>
        <P><A>5.674</A>  οὐδ' ἄρ' Ὀδυσσῆϊ μεγαλήτορι μόρσιμον ἦεν  <br>
            ἴφθιμον Διὸς υἱὸν ἀποκτάμεν ὀξέϊ χαλκῷ:  <br>
            τώ ῥα κατὰ πληθὺν Λυκίων τράπε θυμὸν Ἀθήνη.  <br>
            ἔνθ' ὅ γε Κοίρανον εἷλεν Ἀλάστορά τε Χρομίον τε  <br>
            Ἄλκανδρόν θ' Ἅλιόν τε Νοήμονά τε Πρύτανίν τε.  <br>
            καί νύ κ' ἔτι πλέονας Λυκίων κτάνε δῖος Ὀδυσσεὺς  <br>
        </P>
        <P><A>5.680</A>  εἰ μὴ ἄρ' ὀξὺ νόησε μέγας κορυθαίολος Ἕκτωρ:  <br>
            βῆ δὲ διὰ προμάχων κεκορυθμένος αἴθοπι χαλκῷ  <br>
            δεῖμα φέρων Δαναοῖσι: χάρη δ' ἄρα οἱ προσιόντι  <br>
        </P>
        <P><A>5.683</A>  Σαρπηδὼν Διὸς υἱός, ἔπος δ' ὀλοφυδνὸν ἔειπε:  <br>
            Πριαμίδη, μὴ δή με ἕλωρ Δαναοῖσιν ἐάσῃς  <br>
            κεῖσθαι, ἀλλ' ἐπάμυνον: ἔπειτά με καὶ λίποι αἰὼν  <br>
            ἐν πόλει ὑμετέρῃ, ἐπεὶ οὐκ ἄρ' ἔμελλον ἔγωγε  <br>
            νοστήσας οἶκον δὲ φίλην ἐς πατρίδα γαῖαν  <br>
            εὐφρανέειν ἄλοχόν τε φίλην καὶ νήπιον υἱόν.  <br>
        </P>
        <P><A>5.689</A>  ὣς φάτο, τὸν δ' οὔ τι προσέφη κορυθαίολος Ἕκτωρ,  <br>
            ἀλλὰ παρήϊξεν λελιημένος ὄφρα τάχιστα  <br>
            ὤσαιτ' Ἀργείους, πολέων δ' ἀπὸ θυμὸν ἕλοιτο.  <br>
        </P>
        <P><A>5.692</A>  οἳ μὲν ἄρ' ἀντίθεον Σαρπηδόνα δῖοι ἑταῖροι  <br>
            εἷσαν ὑπ' αἰγιόχοιο Διὸς περικαλλέϊ φηγῷ:  <br>
            ἐκ δ' ἄρα οἱ μηροῦ δόρυ μείλινον ὦσε θύραζε  <br>
            ἴφθιμος Πελάγων, ὅς οἱ φίλος ἦεν ἑταῖρος.  <br>
            τὸν δ' ἔλιπε ψυχή, κατὰ δ' ὀφθαλμῶν κέχυτ' ἀχλύς:  <br>
            αὖτις δ' ἐμπνύνθη, περὶ δὲ πνοιὴ Βορέαο  <br>
            ζώγρει ἐπιπνείουσα κακῶς κεκαφηότα θυμόν.  <br>
        </P>
        <P><A>5.699</A>  Ἀργεῖοι δ' ὑπ' Ἄρηϊ καὶ Ἕκτορι χαλκοκορυστῇ  <br>
            οὔτε ποτὲ προτρέποντο μελαινάων ἐπὶ νηῶν  <br>
            οὔτε ποτ' ἀντεφέροντο μάχῃ, ἀλλ' αἰὲν ὀπίσσω  <br>
            χάζονθ', ὡς ἐπύθοντο μετὰ Τρώεσσιν Ἄρηα.  <br>
        </P>
        <P><A>5.703</A>  ἔνθα τίνα πρῶτον τίνα δ' ὕστατον ἐξενάριξαν  <br>
            Ἕκτωρ τε Πριάμοιο πάϊς καὶ χάλκεος Ἄρης;  <br>
            ἀντίθεον Τεύθραντ', ἐπὶ δὲ πλήξιππον Ὀρέστην,  <br>
            Τρῆχόν τ' αἰχμητὴν Αἰτώλιον Οἰνόμαόν τε,  <br>
            Οἰνοπίδην θ' Ἕλενον καὶ Ὀρέσβιον αἰολομίτρην,  <br>
            ὅς ῥ' ἐν Ὕλῃ ναίεσκε μέγα πλούτοιο μεμηλώς,  <br>
            λίμνῃ κεκλιμένος Κηφισίδι: πὰρ δέ οἱ ἄλλοι  <br>
            ναῖον Βοιωτοὶ μάλα πίονα δῆμον ἔχοντες.  <br>
        </P>
        <P><A>5.711</A>  τοὺς δ' ὡς οὖν ἐνόησε θεὰ λευκώλενος Ἥρη  <br>
            Ἀργείους ὀλέκοντας ἐνὶ κρατερῇ ὑσμίνῃ,  <br>
            αὐτίκ' Ἀθηναίην ἔπεα πτερόεντα προσηύδα:  <br>
            ὢ πόποι αἰγιόχοιο Διὸς τέκος Ἀτρυτώνη,  <br>
            ἦ ῥ' ἅλιον τὸν μῦθον ὑπέστημεν Μενελάῳ  <br>
            Ἴλιον ἐκπέρσαντ' εὐτείχεον ἀπονέεσθαι,  <br>
            εἰ οὕτω μαίνεσθαι ἐάσομεν οὖλον Ἄρηα.  <br>
        </P>
        <P><A>5.718</A>  ἀλλ' ἄγε δὴ καὶ νῶϊ μεδώμεθα θούριδος ἀλκῆς.  <br>
            ὣς ἔφατ', οὐδ' ἀπίθησε θεὰ γλαυκῶπις Ἀθήνη.  <br>
            ἣ μὲν ἐποιχομένη χρυσάμπυκας ἔντυεν ἵππους  <br>
            Ἥρη πρέσβα θεὰ θυγάτηρ μεγάλοιο Κρόνοιο:  <br>
        </P>
        <P><A>5.722</A>  Ἥβη δ' ἀμφ' ὀχέεσσι θοῶς βάλε καμπύλα κύκλα  <br>
            χάλκεα ὀκτάκνημα σιδηρέῳ ἄξονι ἀμφίς.  <br>
            τῶν ἤτοι χρυσέη ἴτυς ἄφθιτος, αὐτὰρ ὕπερθε  <br>
            χάλκε' ἐπίσσωτρα προσαρηρότα, θαῦμα ἰδέσθαι:  <br>
            πλῆμναι δ' ἀργύρου εἰσὶ περίδρομοι ἀμφοτέρωθεν:  <br>
        </P>
        <P><A>5.727</A>  δίφρος δὲ χρυσέοισι καὶ ἀργυρέοισιν ἱμᾶσιν  <br>
            ἐντέταται, δοιαὶ δὲ περίδρομοι ἄντυγές εἰσι.  <br>
            τοῦ δ' ἐξ ἀργύρεος ῥυμὸς πέλεν: αὐτὰρ ἐπ' ἄκρῳ  <br>
            δῆσε χρύσειον καλὸν ζυγόν, ἐν δὲ λέπαδνα  <br>
            κάλ' ἔβαλε χρύσει': ὑπὸ δὲ ζυγὸν ἤγαγεν Ἥρη  <br>
            ἵππους ὠκύποδας, μεμαυῖ' ἔριδος καὶ ἀϋτῆς.  <br>
        </P>
        <P><A>5.733</A>  αὐτὰρ Ἀθηναίη κούρη Διὸς αἰγιόχοιο  <br>
            πέπλον μὲν κατέχευεν ἑανὸν πατρὸς ἐπ' οὔδει  <br>
            ποικίλον, ὅν ῥ' αὐτὴ ποιήσατο καὶ κάμε χερσίν:  <br>
            ἣ δὲ χιτῶν' ἐνδῦσα Διὸς νεφεληγερέταο  <br>
            τεύχεσιν ἐς πόλεμον θωρήσσετο δακρυόεντα.  <br>
        </P>
        <P><A>5.738</A>  ἀμφὶ δ' ἄρ' ὤμοισιν βάλετ' αἰγίδα θυσσανόεσσαν  <br>
            δεινήν, ἣν περὶ μὲν πάντῃ Φόβος ἐστεφάνωται,  <br>
            ἐν δ' Ἔρις, ἐν δ' Ἀλκή, ἐν δὲ κρυόεσσα Ἰωκή,  <br>
            ἐν δέ τε Γοργείη κεφαλὴ δεινοῖο πελώρου  <br>
            δεινή τε σμερδνή τε, Διὸς τέρας αἰγιόχοιο.  <br>
        </P>
        <P><A>5.743</A>  κρατὶ δ' ἐπ' ἀμφίφαλον κυνέην θέτο τετραφάληρον  <br>
            χρυσείην, ἑκατὸν πολίων πρυλέεσσ' ἀραρυῖαν:  <br>
            ἐς δ' ὄχεα φλόγεα ποσὶ βήσετο, λάζετο δ' ἔγχος  <br>
            βριθὺ μέγα στιβαρόν, τῷ δάμνησι στίχας ἀνδρῶν  <br>
            ἡρώων, οἷσίν τε κοτέσσεται ὀβριμοπάτρη.  <br>
        </P>
        <P><A>5.748</A>  Ἥρη δὲ μάστιγι θοῶς ἐπεμαίετ' ἄρ' ἵππους:  <br>
            αὐτόμαται δὲ πύλαι μύκον οὐρανοῦ ἃς ἔχον Ὧραι,  <br>
            τῇς ἐπιτέτραπται μέγας οὐρανὸς Οὔλυμπός τε  <br>
            ἠμὲν ἀνακλῖναι πυκινὸν νέφος ἠδ' ἐπιθεῖναι.  <br>
            τῇ ῥα δι' αὐτάων κεντρηνεκέας ἔχον ἵππους:  <br>
        </P>
        <P><A>5.753</A>  εὗρον δὲ Κρονίωνα θεῶν ἄτερ ἥμενον ἄλλων  <br>
            ἀκροτάτῃ κορυφῇ πολυδειράδος Οὐλύμποιο.  <br>
            ἔνθ' ἵππους στήσασα θεὰ λευκώλενος Ἥρη  <br>
            Ζῆν' ὕπατον Κρονίδην ἐξείρετο καὶ προσέειπε:  <br>
        </P>
        <P><A>5.757</A>  Ζεῦ πάτερ οὐ νεμεσίζῃ Ἄρῃ τάδε καρτερὰ ἔργα  <br>
            ὁσσάτιόν τε καὶ οἷον ἀπώλεσε λαὸν Ἀχαιῶν  <br>
            μὰψ ἀτὰρ οὐ κατὰ κόσμον ἐμοὶ δ' ἄχος, οἳ δὲ ἕκηλοι  <br>
            τέρπονται Κύπρίς τε καὶ ἀργυρότοξος Ἀπόλλων  <br>
            ἄφρονα τοῦτον ἀνέντες, ὃς οὔ τινα οἶδε θέμιστα;  <br>
            Ζεῦ πάτερ ἦ ῥά τί μοι κεχολώσεαι, αἴ κεν Ἄρηα  <br>
            λυγρῶς πεπληγυῖα μάχης ἐξαποδίωμαι;  <br>
        </P>
        <P><A>5.764</A>  τὴν δ' ἀπαμειβόμενος προσέφη νεφεληγερέτα Ζεύς:  <br>
            ἄγρει μάν οἱ ἔπορσον Ἀθηναίην ἀγελείην,  <br>
            ἥ ἑ μάλιστ' εἴωθε κακῇς ὀδύνῃσι πελάζειν.  <br>
        </P>
        <P><A>5.767</A>  ὣς ἔφατ', οὐδ' ἀπίθησε θεὰ λευκώλενος Ἥρη,  <br>
            μάστιξεν δ' ἵππους: τὼ δ' οὐκ ἀέκοντε πετέσθην  <br>
            μεσσηγὺς γαίης τε καὶ οὐρανοῦ ἀστερόεντος.  <br>
            ὅσσον δ' ἠεροειδὲς ἀνὴρ ἴδεν ὀφθαλμοῖσιν  <br>
            ἥμενος ἐν σκοπιῇ, λεύσσων ἐπὶ οἴνοπα πόντον,  <br>
            τόσσον ἐπιθρῴσκουσι θεῶν ὑψηχέες ἵπποι.  <br>
        </P>
        <P><A>5.773</A>  ἀλλ' ὅτε δὴ Τροίην ἷξον ποταμώ τε ῥέοντε,  <br>
            ἧχι ῥοὰς Σιμόεις συμβάλλετον ἠδὲ Σκάμανδρος,  <br>
            ἔνθ' ἵππους ἔστησε θεὰ λευκώλενος Ἥρη  <br>
            λύσασ' ἐξ ὀχέων, περὶ δ' ἠέρα πουλὺν ἔχευε:  <br>
            τοῖσιν δ' ἀμβροσίην Σιμόεις ἀνέτειλε νέμεσθαι.  <br>
            αἳ δὲ βάτην τρήρωσι πελειάσιν ἴθμαθ' ὁμοῖαι  <br>
            ἀνδράσιν Ἀργείοισιν ἀλεξέμεναι μεμαυῖαι:  <br>
        </P>
        <P><A>5.780</A>  ἀλλ' ὅτε δή ῥ' ἵκανον ὅθι πλεῖστοι καὶ ἄριστοι  <br>
            ἕστασαν ἀμφὶ βίην Διομήδεος ἱπποδάμοιο  <br>
            εἰλόμενοι λείουσιν ἐοικότες ὠμοφάγοισιν  <br>
            ἢ συσὶ κάπροισιν, τῶν τε σθένος οὐκ ἀλαπαδνόν,  <br>
        </P>
        <P><A>5.784</A>  ἔνθα στᾶσ' ἤϋσε θεὰ λευκώλενος Ἥρη  <br>
            Στέντορι εἰσαμένη μεγαλήτορι χαλκεοφώνῳ,  <br>
            ὃς τόσον αὐδήσασχ' ὅσον ἄλλοι πεντήκοντα:  <br>
        </P>
        <P><A>5.787</A>  αἰδὼς Ἀργεῖοι κάκ' ἐλέγχεα εἶδος ἀγητοί:  <br>
            ὄφρα μὲν ἐς πόλεμον πωλέσκετο δῖος Ἀχιλλεύς,  <br>
            οὐδέ ποτε Τρῶες πρὸ πυλάων Δαρδανιάων  <br>
            οἴχνεσκον: κείνου γὰρ ἐδείδισαν ὄβριμον ἔγχος:  <br>
            νῦν δὲ ἑκὰς πόλιος κοίλῃς ἐπὶ νηυσὶ μάχονται.  <br>
            ὣς εἰποῦσ' ὄτρυνε μένος καὶ θυμὸν ἑκάστου.  <br>
        </P>
        <P><A>5.793</A>  Τυδεΐδῃ δ' ἐπόρουσε θεὰ γλαυκῶπις Ἀθήνη:  <br>
            εὗρε δὲ τόν γε ἄνακτα παρ' ἵπποισιν καὶ ὄχεσφιν  <br>
            ἕλκος ἀναψύχοντα τό μιν βάλε Πάνδαρος ἰῷ.  <br>
            ἱδρὼς γάρ μιν ἔτειρεν ὑπὸ πλατέος τελαμῶνος  <br>
            ἀσπίδος εὐκύκλου: τῷ τείρετο, κάμνε δὲ χεῖρα,  <br>
            ἂν δ' ἴσχων τελαμῶνα κελαινεφὲς αἷμ' ἀπομόργνυ.  <br>
        </P>
        <P><A>5.799</A>  ἱππείου δὲ θεὰ ζυγοῦ ἥψατο φώνησέν τε:  <br>
            ἦ ὀλίγον οἷ παῖδα ἐοικότα γείνατο Τυδεύς.  <br>
            Τυδεύς τοι μικρὸς μὲν ἔην δέμας, ἀλλὰ μαχητής:  <br>
            καί ῥ' ὅτε πέρ μιν ἐγὼ πολεμίζειν οὐκ εἴασκον  <br>
        </P>
        <P><A>5.803</A>  οὐδ' ἐκπαιφάσσειν, ὅτε τ' ἤλυθε νόσφιν Ἀχαιῶν  <br>
            ἄγγελος ἐς Θήβας πολέας μετὰ Καδμείωνας:  <br>
            δαίνυσθαί μιν ἄνωγον ἐνὶ μεγάροισιν ἕκηλον:  <br>
            αὐτὰρ ὃ θυμὸν ἔχων ὃν καρτερὸν ὡς τὸ πάρος περ  <br>
            κούρους Καδμείων προκαλίζετο, πάντα δ' ἐνίκα  <br>
            ῥηϊδίως: τοίη οἱ ἐγὼν ἐπιτάρροθος ἦα.  <br>
        </P>
        <P><A>5.809</A>  σοὶ δ' ἤτοι μὲν ἐγὼ παρά θ' ἵσταμαι ἠδὲ φυλάσσω,  <br>
            καί σε προφρονέως κέλομαι Τρώεσσι μάχεσθαι:  <br>
            ἀλλά σευ ἢ κάματος πολυᾶϊξ γυῖα δέδυκεν  <br>
            ἤ νύ σέ που δέος ἴσχει ἀκήριον: οὐ σύ γ' ἔπειτα  <br>
            Τυδέος ἔκγονός ἐσσι δαΐφρονος Οἰνεΐδαο.  <br>
        </P>
        <P><A>5.814</A>  τὴν δ' ἀπαμειβόμενος προσέφη κρατερὸς Διομήδης:  <br>
            γιγνώσκω σε θεὰ θύγατερ Διὸς αἰγιόχοιο:  <br>
            τώ τοι προφρονέως ἐρέω ἔπος οὐδ' ἐπικεύσω.  <br>
            οὔτέ τί με δέος ἴσχει ἀκήριον οὔτέ τις ὄκνος,  <br>
            ἀλλ' ἔτι σέων μέμνημαι ἐφετμέων ἃς ἐπέτειλας:  <br>
        </P>
        <P><A>5.819</A>  οὔ μ' εἴας μακάρεσσι θεοῖς ἀντικρὺ μάχεσθαι  <br>
            τοῖς ἄλλοις: ἀτὰρ εἴ κε Διὸς θυγάτηρ Ἀφροδίτη  <br>
            ἔλθῃσ' ἐς πόλεμον, τήν γ' οὐτάμεν ὀξέϊ χαλκῷ.  <br>
            τοὔνεκα νῦν αὐτός τ' ἀναχάζομαι ἠδὲ καὶ ἄλλους  <br>
            Ἀργείους ἐκέλευσα ἀλήμεναι ἐνθάδε πάντας:  <br>
            γιγνώσκω γὰρ Ἄρηα μάχην ἀνὰ κοιρανέοντα.  <br>
        </P>
        <P><A>5.825</A>  τὸν δ' ἠμείβετ' ἔπειτα θεὰ γλαυκῶπις Ἀθήνη:  <br>
            Τυδεΐδη Διόμηδες ἐμῷ κεχαρισμένε θυμῷ  <br>
            μήτε σύ γ' Ἄρηα τό γε δείδιθι μήτε τιν' ἄλλον  <br>
            ἀθανάτων, τοίη τοι ἐγὼν ἐπιτάρροθός εἰμι:  <br>
        </P>
        <P><A>5.829</A>  ἀλλ' ἄγ' ἐπ' Ἄρηϊ πρώτῳ ἔχε μώνυχας ἵππους,  <br>
            τύψον δὲ σχεδίην μηδ' ἅζεο θοῦρον Ἄρηα  <br>
            τοῦτον μαινόμενον, τυκτὸν κακόν, ἀλλοπρόσαλλον,  <br>
            ὃς πρῴην μὲν ἐμοί τε καὶ Ἥρῃ στεῦτ' ἀγορεύων  <br>
            Τρωσὶ μαχήσεσθαι, ἀτὰρ Ἀργείοισιν ἀρήξειν,  <br>
            νῦν δὲ μετὰ Τρώεσσιν ὁμιλεῖ, τῶν δὲ λέλασται.  <br>
        </P>
        <P><A>5.835</A>  ὣς φαμένη Σθένελον μὲν ἀφ' ἵππων ὦσε χαμᾶζε,  <br>
            χειρὶ πάλιν ἐρύσασ', ὃ δ' ἄρ' ἐμμαπέως ἀπόρουσεν:  <br>
            ἣ δ' ἐς δίφρον ἔβαινε παραὶ Διομήδεα δῖον  <br>
            ἐμμεμαυῖα θεά: μέγα δ' ἔβραχε φήγινος ἄξων  <br>
            βριθοσύνῃ: δεινὴν γὰρ ἄγεν θεὸν ἄνδρά τ' ἄριστον.  <br>
            λάζετο δὲ μάστιγα καὶ ἡνία Παλλὰς Ἀθήνη:  <br>
        </P>
        <P><A>5.841</A>  αὐτίκ' ἐπ' Ἄρηϊ πρώτῳ ἔχε μώνυχας ἵππους.  <br>
            ἤτοι ὃ μὲν Περίφαντα πελώριον ἐξενάριζεν  <br>
            Αἰτωλῶν ὄχ' ἄριστον Ὀχησίου ἀγλαὸν υἱόν:  <br>
            τὸν μὲν Ἄρης ἐνάριζε μιαιφόνος: αὐτὰρ Ἀθήνη  <br>
            δῦν' Ἄϊδος κυνέην, μή μιν ἴδοι ὄβριμος Ἄρης.  <br>
        </P>
        <P><A>5.846</A>  ὡς δὲ ἴδε βροτολοιγὸς Ἄρης Διομήδεα δῖον,  <br>
            ἤτοι ὃ μὲν Περίφαντα πελώριον αὐτόθ' ἔασε  <br>
            κεῖσθαι ὅθι πρῶτον κτείνων ἐξαίνυτο θυμόν,  <br>
            αὐτὰρ ὃ βῆ ῥ' ἰθὺς Διομήδεος ἱπποδάμοιο.  <br>
        </P>
        <P><A>5.850</A>  οἳ δ' ὅτε δὴ σχεδὸν ἦσαν ἐπ' ἀλλήλοισιν ἰόντες,  <br>
            πρόσθεν Ἄρης ὠρέξαθ' ὑπὲρ ζυγὸν ἡνία θ' ἵππων  <br>
            ἔγχεϊ χαλκείῳ μεμαὼς ἀπὸ θυμὸν ἑλέσθαι:  <br>
            καὶ τό γε χειρὶ λαβοῦσα θεὰ γλαυκῶπις Ἀθήνη  <br>
            ὦσεν ὑπὲκ δίφροιο ἐτώσιον ἀϊχθῆναι.  <br>
        </P>
        <P><A>5.855</A>  δεύτερος αὖθ' ὡρμᾶτο βοὴν ἀγαθὸς Διομήδης  <br>
            ἔγχεϊ χαλκείῳ: ἐπέρεισε δὲ Παλλὰς Ἀθήνη  <br>
            νείατον ἐς κενεῶνα ὅθι ζωννύσκετο μίτρῃ:  <br>
            τῇ ῥά μιν οὖτα τυχών, διὰ δὲ χρόα καλὸν ἔδαψεν,  <br>
        </P>
        <P><A>5.859</A>  ἐκ δὲ δόρυ σπάσεν αὖτις: ὃ δ' ἔβραχε χάλκεος Ἄρης  <br>
            ὅσσόν τ' ἐννεάχιλοι ἐπίαχον ἢ δεκάχιλοι  <br>
            ἀνέρες ἐν πολέμῳ ἔριδα ξυνάγοντες Ἄρηος.  <br>
            τοὺς δ' ἄρ' ὑπὸ τρόμος εἷλεν Ἀχαιούς τε Τρῶάς τε  <br>
            δείσαντας: τόσον ἔβραχ' Ἄρης ἆτος πολέμοιο.  <br>
        </P>
        <P><A>5.864</A>  οἵη δ' ἐκ νεφέων ἐρεβεννὴ φαίνεται ἀὴρ  <br>
            καύματος ἐξ ἀνέμοιο δυσαέος ὀρνυμένοιο,  <br>
            τοῖος Τυδεΐδῃ Διομήδεϊ χάλκεος Ἄρης  <br>
            φαίνεθ' ὁμοῦ νεφέεσσιν ἰὼν εἰς οὐρανὸν εὐρύν.  <br>
        </P>
        <P><A>5.868</A>  καρπαλίμως δ' ἵκανε θεῶν ἕδος αἰπὺν Ὄλυμπον,  <br>
            πὰρ δὲ Διὶ Κρονίωνι καθέζετο θυμὸν ἀχεύων,  <br>
            δεῖξεν δ' ἄμβροτον αἷμα καταρρέον ἐξ ὠτειλῆς,  <br>
            καί ῥ' ὀλοφυρόμενος ἔπεα πτερόεντα προσηύδα:  <br>
        </P>
        <P><A>5.872</A>  Ζεῦ πάτερ οὐ νεμεσίζῃ ὁρῶν τάδε καρτερὰ ἔργα;  <br>
            αἰεί τοι ῥίγιστα θεοὶ τετληότες εἰμὲν  <br>
            ἀλλήλων ἰότητι, χάριν ἄνδρεσσι φέροντες.  <br>
            σοὶ πάντες μαχόμεσθα: σὺ γὰρ τέκες ἄφρονα κούρην  <br>
            οὐλομένην, ᾗ τ' αἰὲν ἀήσυλα ἔργα μέμηλεν.  <br>
        </P>
        <P><A>5.877</A>  ἄλλοι μὲν γὰρ πάντες ὅσοι θεοί εἰσ' ἐν Ὀλύμπῳ  <br>
            σοί τ' ἐπιπείθονται καὶ δεδμήμεσθα ἕκαστος:  <br>
            ταύτην δ' οὔτ' ἔπεϊ προτιβάλλεαι οὔτέ τι ἔργῳ,  <br>
            ἀλλ' ἀνιεῖς, ἐπεὶ αὐτὸς ἐγείναο παῖδ' ἀΐδηλον:  <br>
        </P>
        <P><A>5.881</A>  ἣ νῦν Τυδέος υἱὸν ὑπερφίαλον Διομήδεα  <br>
            μαργαίνειν ἀνέηκεν ἐπ' ἀθανάτοισι θεοῖσι.  <br>
            Κύπριδα μὲν πρῶτον σχεδὸν οὔτασε χεῖρ' ἐπὶ καρπῷ,  <br>
            αὐτὰρ ἔπειτ' αὐτῷ μοι ἐπέσσυτο δαίμονι ἶσος:  <br>
            ἀλλά μ' ὑπήνεικαν ταχέες πόδες: ἦ τέ κε δηρὸν  <br>
            αὐτοῦ πήματ' ἔπασχον ἐν αἰνῇσιν νεκάδεσσιν,  <br>
            ἤ κε ζὼς ἀμενηνὸς ἔα χαλκοῖο τυπῇσι.  <br>
        </P>
        <P><A>5.888</A>  τὸν δ' ἄρ' ὑπόδρα ἰδὼν προσέφη νεφεληγερέτα Ζεύς.  <br>
            μή τί μοι ἀλλοπρόσαλλε παρεζόμενος μινύριζε.  <br>
            ἔχθιστος δέ μοί ἐσσι θεῶν οἳ Ὄλυμπον ἔχουσιν:  <br>
            αἰεὶ γάρ τοι ἔρις τε φίλη πόλεμοί τε μάχαι τε.  <br>
        </P>
        <P><A>5.892</A>  μητρός τοι μένος ἐστὶν ἀάσχετον οὐκ ἐπιεικτὸν  <br>
            Ἥρης: τὴν μὲν ἐγὼ σπουδῇ δάμνημ' ἐπέεσσι:  <br>
            τώ σ' ὀΐω κείνης τάδε πάσχειν ἐννεσίῃσιν.  <br>
            ἀλλ' οὐ μάν σ' ἔτι δηρὸν ἀνέξομαι ἄλγε' ἔχοντα:  <br>
            ἐκ γὰρ ἐμεῦ γένος ἐσσί, ἐμοὶ δέ σε γείνατο μήτηρ:  <br>
            εἰ δέ τευ ἐξ ἄλλου γε θεῶν γένευ ὧδ' ἀΐδηλος  <br>
            καί κεν δὴ πάλαι ἦσθα ἐνέρτερος Οὐρανιώνων.  <br>
        </P>
        <P><A>5.899</A>  ὣς φάτο, καὶ Παιήον' ἀνώγειν ἰήσασθαι.  <br>
            τῷ δ' ἐπὶ Παιήων ὀδυνήφατα φάρμακα πάσσων  <br>
            ἠκέσατ': οὐ μὲν γάρ τι καταθνητός γ' ἐτέτυκτο.  <br>
            ὡς δ' ὅτ' ὀπὸς γάλα λευκὸν ἐπειγόμενος συνέπηξεν  <br>
            ὑγρὸν ἐόν, μάλα δ' ὦκα περιτρέφεται κυκόωντι,  <br>
            ὣς ἄρα καρπαλίμως ἰήσατο θοῦρον Ἄρηα.  <br>
            τὸν δ' Ἥβη λοῦσεν, χαρίεντα δὲ εἵματα ἕσσε:  <br>
            πὰρ δὲ Διὶ Κρονίωνι καθέζετο κύδεϊ γαίων.  <br>
        </P>
        <P><A>5.907</A>  αἳ δ' αὖτις πρὸς δῶμα Διὸς μεγάλοιο νέοντο  <br>
            Ἥρη τ' Ἀργείη καὶ Ἀλαλκομενηῒς Ἀθήνη  <br>
            παύσασαι βροτολοιγὸν Ἄρη' ἀνδροκτασιάων.  <br>
        </P>
        <h4>ΙΛΙΑΔΟΣ Ζ</h4>
        <P><A>6.1</A>  Τρώων δ' οἰώθη καὶ Ἀχαιῶν φύλοπις αἰνή:  <br>
            πολλὰ δ' ἄρ' ἔνθα καὶ ἔνθ' ἴθυσε μάχη πεδίοιο  <br>
            ἀλλήλων ἰθυνομένων χαλκήρεα δοῦρα  <br>
            μεσσηγὺς Σιμόεντος ἰδὲ Ξάνθοιο ῥοάων.  <br>
        </P>
        <P><A>6.5</A>  Αἴας δὲ πρῶτος Τελαμώνιος ἕρκος Ἀχαιῶν  <br>
            Τρώων ῥῆξε φάλαγγα, φόως δ' ἑτάροισιν ἔθηκεν,  <br>
            ἄνδρα βαλὼν ὃς ἄριστος ἐνὶ Θρῄκεσσι τέτυκτο  <br>
            υἱὸν Ἐϋσσώρου Ἀκάμαντ' ἠΰν τε μέγαν τε.  <br>
            τόν ῥ' ἔβαλε πρῶτος κόρυθος φάλον ἱπποδασείης,  <br>
            ἐν δὲ μετώπῳ πῆξε, πέρησε δ' ἄρ' ὀστέον εἴσω  <br>
            αἰχμὴ χαλκείη: τὸν δὲ σκότος ὄσσε κάλυψεν.  <br>
        </P>
        <P><A>6.12</A>  Ἄξυλον δ' ἄρ' ἔπεφνε βοὴν ἀγαθὸς Διομήδης  <br>
            Τευθρανίδην, ὃς ἔναιεν ἐϋκτιμένῃ ἐν Ἀρίσβῃ  <br>
            ἀφνειὸς βιότοιο, φίλος δ' ἦν ἀνθρώποισι.  <br>
            πάντας γὰρ φιλέεσκεν ὁδῷ ἔπι οἰκία ναίων.  <br>
            ἀλλά οἱ οὔ τις τῶν γε τότ' ἤρκεσε λυγρὸν ὄλεθρον  <br>
            πρόσθεν ὑπαντιάσας, ἀλλ' ἄμφω θυμὸν ἀπηύρα  <br>
            αὐτὸν καὶ θεράποντα Καλήσιον, ὅς ῥα τόθ' ἵππων  <br>
            ἔσκεν ὑφηνίοχος: τὼ δ' ἄμφω γαῖαν ἐδύτην.  <br>
        </P>
        <P><A>6.20</A>  Δρῆσον δ' Εὐρύαλος καὶ Ὀφέλτιον ἐξενάριξε:  <br>
            βῆ δὲ μετ' Αἴσηπον καὶ Πήδασον, οὕς ποτε νύμφη  <br>
            νηῒς Ἀβαρβαρέη τέκ' ἀμύμονι Βουκολίωνι.  <br>
            Βουκολίων δ' ἦν υἱὸς ἀγαυοῦ Λαομέδοντος  <br>
            πρεσβύτατος γενεῇ, σκότιον δέ ἑ γείνατο μήτηρ:  <br>
            ποιμαίνων δ' ἐπ' ὄεσσι μίγη φιλότητι καὶ εὐνῇ,  <br>
            ἣ δ' ὑποκυσαμένη διδυμάονε γείνατο παῖδε.  <br>
            καὶ μὲν τῶν ὑπέλυσε μένος καὶ φαίδιμα γυῖα  <br>
            Μηκιστηϊάδης καὶ ἀπ' ὤμων τεύχε' ἐσύλα.  <br>
        </P>
        <P><A>6.29</A>  Ἀστύαλον δ' ἄρ' ἔπεφνε μενεπτόλεμος Πολυποίτης:  <br>
            Πιδύτην δ' Ὀδυσεὺς Περκώσιον ἐξενάριξεν  <br>
            ἔγχεϊ χαλκείῳ, Τεῦκρος δ' Ἀρετάονα δῖον.  <br>
            Ἀντίλοχος δ' Ἄβληρον ἐνήρατο δουρὶ φαεινῷ  <br>
            Νεστορίδης, Ἔλατον δὲ ἄναξ ἀνδρῶν Ἀγαμέμνων:  <br>
            ναῖε δὲ Σατνιόεντος ἐϋρρείταο παρ' ὄχθας  <br>
            Πήδασον αἰπεινήν. Φύλακον δ' ἕλε Λήϊτος ἥρως  <br>
            φεύγοντ': Εὐρύπυλος δὲ Μελάνθιον ἐξενάριξεν.  <br>
        </P>
        <P><A>6.37</A>  Ἄδρηστον δ' ἄρ' ἔπειτα βοὴν ἀγαθὸς Μενέλαος  <br>
            ζωὸν ἕλ': ἵππω γάρ οἱ ἀτυζομένω πεδίοιο  <br>
            ὄζῳ ἔνι βλαφθέντε μυρικίνῳ ἀγκύλον ἅρμα  <br>
            ἄξαντ' ἐν πρώτῳ ῥυμῷ αὐτὼ μὲν ἐβήτην  <br>
            πρὸς πόλιν, ᾗ περ οἱ ἄλλοι ἀτυζόμενοι φοβέοντο,  <br>
            αὐτὸς δ' ἐκ δίφροιο παρὰ τροχὸν ἐξεκυλίσθη  <br>
            πρηνὴς ἐν κονίῃσιν ἐπὶ στόμα: πὰρ δέ οἱ ἔστη  <br>
            Ἀτρεΐδης Μενέλαος ἔχων δολιχόσκιον ἔγχος.  <br>
        </P>
        <P><A>6.45</A>  Ἄδρηστος δ' ἄρ' ἔπειτα λαβὼν ἐλίσσετο γούνων:  <br>
            ζώγρει Ἀτρέος υἱέ, σὺ δ' ἄξια δέξαι ἄποινα:  <br>
            πολλὰ δ' ἐν ἀφνειοῦ πατρὸς κειμήλια κεῖται  <br>
            χαλκός τε χρυσός τε πολύκμητός τε σίδηρος,  <br>
            τῶν κέν τοι χαρίσαιτο πατὴρ ἀπερείσι' ἄποινα  <br>
            εἴ κεν ἐμὲ ζωὸν πεπύθοιτ' ἐπὶ νηυσὶν Ἀχαιῶν.  <br>
        </P>
        <P><A>6.51</A>  ὣς φάτο, τῷ δ' ἄρα θυμὸν ἐνὶ στήθεσσιν ἔπειθε:  <br>
            καὶ δή μιν τάχ' ἔμελλε θοὰς ἐπὶ νῆας Ἀχαιῶν  <br>
            δώσειν ᾧ θεράποντι καταξέμεν: ἀλλ' Ἀγαμέμνων  <br>
            ἀντίος ἦλθε θέων, καὶ ὁμοκλήσας ἔπος ηὔδα:  <br>
        </P>
        <P><A>6.55</A>  ὦ πέπον ὦ Μενέλαε, τί ἢ δὲ σὺ κήδεαι οὕτως  <br>
            ἀνδρῶν; ἦ σοὶ ἄριστα πεποίηται κατὰ οἶκον  <br>
            πρὸς Τρώων; τῶν μή τις ὑπεκφύγοι αἰπὺν ὄλεθρον  <br>
            χεῖράς θ' ἡμετέρας, μηδ' ὅν τινα γαστέρι μήτηρ  <br>
            κοῦρον ἐόντα φέροι, μηδ' ὃς φύγοι, ἀλλ' ἅμα πάντες  <br>
            Ἰλίου ἐξαπολοίατ' ἀκήδεστοι καὶ ἄφαντοι.  <br>
        </P>
        <P><A>6.61</A>  ὣς εἰπὼν ἔτρεψεν ἀδελφειοῦ φρένας ἥρως  <br>
            αἴσιμα παρειπών: ὃ δ' ἀπὸ ἕθεν ὤσατο χειρὶ  <br>
            ἥρω' Ἄδρηστον: τὸν δὲ κρείων Ἀγαμέμνων  <br>
            οὖτα κατὰ λαπάρην: ὃ δ' ἀνετράπετ', Ἀτρεΐδης δὲ  <br>
            λὰξ ἐν στήθεσι βὰς ἐξέσπασε μείλινον ἔγχος.  <br>
        </P>
        <P><A>6.66</A>  Νέστωρ δ' Ἀργείοισιν ἐκέκλετο μακρὸν ἀΰσας:  <br>
            ὦ φίλοι ἥρωες Δαναοὶ θεράποντες Ἄρηος  <br>
            μή τις νῦν ἐνάρων ἐπιβαλλόμενος μετόπισθε  <br>
            μιμνέτω ὥς κε πλεῖστα φέρων ἐπὶ νῆας ἵκηται,  <br>
            ἀλλ' ἄνδρας κτείνωμεν: ἔπειτα δὲ καὶ τὰ ἕκηλοι  <br>
            νεκροὺς ἂμ πεδίον συλήσετε τεθνηῶτας.  <br>
            ὣς εἰπὼν ὄτρυνε μένος καὶ θυμὸν ἑκάστου.  <br>
        </P>
        <P><A>6.73</A>  ἔνθά κεν αὖτε Τρῶες ἀρηϊφίλων ὑπ' Ἀχαιῶν  <br>
            Ἴλιον εἰσανέβησαν ἀναλκείῃσι δαμέντες,  <br>
            εἰ μὴ ἄρ' Αἰνείᾳ τε καὶ Ἕκτορι εἶπε παραστὰς  <br>
            Πριαμίδης Ἕλενος οἰωνοπόλων ὄχ' ἄριστος:  <br>
        </P>
        <P><A>6.77</A>  Αἰνεία τε καὶ Ἕκτορ, ἐπεὶ πόνος ὔμμι μάλιστα  <br>
            Τρώων καὶ Λυκίων ἐγκέκλιται, οὕνεκ' ἄριστοι  <br>
            πᾶσαν ἐπ' ἰθύν ἐστε μάχεσθαί τε φρονέειν τε,  <br>
            στῆτ' αὐτοῦ, καὶ λαὸν ἐρυκάκετε πρὸ πυλάων  <br>
            πάντῃ ἐποιχόμενοι πρὶν αὖτ' ἐν χερσὶ γυναικῶν  <br>
            φεύγοντας πεσέειν, δηΐοισι δὲ χάρμα γενέσθαι.  <br>
        </P>
        <P><A>6.83</A>  αὐτὰρ ἐπεί κε φάλαγγας ἐποτρύνητον ἁπάσας,  <br>
            ἡμεῖς μὲν Δαναοῖσι μαχησόμεθ' αὖθι μένοντες,  <br>
            καὶ μάλα τειρόμενοί περ: ἀναγκαίη γὰρ ἐπείγει:  <br>
        </P>
        <P><A>6.86</A>  Ἕκτορ ἀτὰρ σὺ πόλιν δὲ μετέρχεο, εἰπὲ δ' ἔπειτα  <br>
            μητέρι σῇ καὶ ἐμῇ: ἣ δὲ ξυνάγουσα γεραιὰς  <br>
            νηὸν Ἀθηναίης γλαυκώπιδος ἐν πόλει ἄκρῃ  <br>
            οἴξασα κληῗδι θύρας ἱεροῖο δόμοιο  <br>
            πέπλον, ὅς οἱ δοκέει χαριέστατος ἠδὲ μέγιστος  <br>
            εἶναι ἐνὶ μεγάρῳ καί οἱ πολὺ φίλτατος αὐτῇ,  <br>
        </P>
        <P><A>6.92</A>  θεῖναι Ἀθηναίης ἐπὶ γούνασιν ἠϋκόμοιο,  <br>
            καί οἱ ὑποσχέσθαι δυοκαίδεκα βοῦς ἐνὶ νηῷ  <br>
            ἤνις ἠκέστας ἱερευσέμεν, αἴ κ' ἐλεήσῃ  <br>
            ἄστύ τε καὶ Τρώων ἀλόχους καὶ νήπια τέκνα,  <br>
        </P>
        <P><A>6.96</A>  ὥς κεν Τυδέος υἱὸν ἀπόσχῃ Ἰλίου ἱρῆς  <br>
            ἄγριον αἰχμητὴν κρατερὸν μήστωρα φόβοιο,  <br>
            ὃν δὴ ἐγὼ κάρτιστον Ἀχαιῶν φημι γενέσθαι.  <br>
            οὐδ' Ἀχιλῆά ποθ' ὧδέ γ' ἐδείδιμεν ὄρχαμον ἀνδρῶν,  <br>
            ὅν πέρ φασι θεᾶς ἐξέμμεναι: ἀλλ' ὅδε λίην  <br>
            μαίνεται, οὐδέ τίς οἱ δύναται μένος ἰσοφαρίζειν.  <br>
        </P>
        <P><A>6.102</A>  ὣς ἔφαθ', Ἕκτωρ δ' οὔ τι κασιγνήτῳ ἀπίθησεν.  <br>
            αὐτίκα δ' ἐξ ὀχέων σὺν τεύχεσιν ἆλτο χαμᾶζε,  <br>
            πάλλων δ' ὀξέα δοῦρα κατὰ στρατὸν ᾤχετο πάντῃ  <br>
            ὀτρύνων μαχέσασθαι, ἔγειρε δὲ φύλοπιν αἰνήν.  <br>
            οἳ δ' ἐλελίχθησαν καὶ ἐναντίοι ἔσταν Ἀχαιῶν:  <br>
            Ἀργεῖοι δ' ὑπεχώρησαν, λῆξαν δὲ φόνοιο,  <br>
            φὰν δέ τιν' ἀθανάτων ἐξ οὐρανοῦ ἀστερόεντος  <br>
            Τρωσὶν ἀλεξήσοντα κατελθέμεν, ὡς ἐλέλιχθεν.  <br>
        </P>
        <P><A>6.110</A>  Ἕκτωρ δὲ Τρώεσσιν ἐκέκλετο μακρὸν ἀΰσας:  <br>
            Τρῶες ὑπέρθυμοι τηλεκλειτοί τ' ἐπίκουροι  <br>
            ἀνέρες ἔστε φίλοι, μνήσασθε δὲ θούριδος ἀλκῆς,  <br>
            ὄφρ' ἂν ἐγὼ βείω προτὶ Ἴλιον, ἠδὲ γέρουσιν  <br>
            εἴπω βουλευτῇσι καὶ ἡμετέρῃς ἀλόχοισι  <br>
            δαίμοσιν ἀρήσασθαι, ὑποσχέσθαι δ' ἑκατόμβας.  <br>
        </P>
        <P><A>6.116</A>  ὣς ἄρα φωνήσας ἀπέβη κορυθαίολος Ἕκτωρ:  <br>
            ἀμφὶ δέ μιν σφυρὰ τύπτε καὶ αὐχένα δέρμα κελαινὸν  <br>
            ἄντυξ ἣ πυμάτη θέεν ἀσπίδος ὀμφαλοέσσης.  <br>
        </P>
        <P><A>6.119</A>  Γλαῦκος δ' Ἱππολόχοιο πάϊς καὶ Τυδέος υἱὸς  <br>
            ἐς μέσον ἀμφοτέρων συνίτην μεμαῶτε μάχεσθαι.  <br>
            οἳ δ' ὅτε δὴ σχεδὸν ἦσαν ἐπ' ἀλλήλοισιν ἰόντε,  <br>
        </P>
        <P><A>6.122</A>  τὸν πρότερος προσέειπε βοὴν ἀγαθὸς Διομήδης:  <br>
            τίς δὲ σύ ἐσσι φέριστε καταθνητῶν ἀνθρώπων;  <br>
            οὐ μὲν γάρ ποτ' ὄπωπα μάχῃ ἔνι κυδιανείρῃ  <br>
            τὸ πρίν: ἀτὰρ μὲν νῦν γε πολὺ προβέβηκας ἁπάντων  <br>
            σῷ θάρσει, ὅ τ' ἐμὸν δολιχόσκιον ἔγχος ἔμεινας:  <br>
            δυστήνων δέ τε παῖδες ἐμῷ μένει ἀντιόωσιν.  <br>
        </P>
        <P><A>6.128</A>  εἰ δέ τις ἀθανάτων γε κατ' οὐρανοῦ εἰλήλουθας,  <br>
            οὐκ ἂν ἔγωγε θεοῖσιν ἐπουρανίοισι μαχοίμην.  <br>
            οὐδὲ γὰρ οὐδὲ Δρύαντος υἱὸς κρατερὸς Λυκόοργος  <br>
            δὴν ἦν, ὅς ῥα θεοῖσιν ἐπουρανίοισιν ἔριζεν:  <br>
        </P>
        <P><A>6.132</A>  ὅς ποτε μαινομένοιο Διωνύσοιο τιθήνας  <br>
            σεῦε κατ' ἠγάθεον Νυσήϊον: αἳ δ' ἅμα πᾶσαι  <br>
            θύσθλα χαμαὶ κατέχευαν ὑπ' ἀνδροφόνοιο Λυκούργου  <br>
            θεινόμεναι βουπλῆγι: Διώνυσος δὲ φοβηθεὶς  <br>
            δύσεθ' ἁλὸς κατὰ κῦμα, Θέτις δ' ὑπεδέξατο κόλπῳ  <br>
            δειδιότα: κρατερὸς γὰρ ἔχε τρόμος ἀνδρὸς ὁμοκλῇ.  <br>
        </P>
        <P><A>6.138</A>  τῷ μὲν ἔπειτ' ὀδύσαντο θεοὶ ῥεῖα ζώοντες,  <br>
            καί μιν τυφλὸν ἔθηκε Κρόνου πάϊς: οὐδ' ἄρ' ἔτι δὴν  <br>
            ἦν, ἐπεὶ ἀθανάτοισιν ἀπήχθετο πᾶσι θεοῖσιν:  <br>
            οὐδ' ἂν ἐγὼ μακάρεσσι θεοῖς ἐθέλοιμι μάχεσθαι.  <br>
        </P>
        <P><A>6.142</A>  εἰ δέ τίς ἐσσι βροτῶν οἳ ἀρούρης καρπὸν ἔδουσιν,  <br>
            ἆσσον ἴθ' ὥς κεν θᾶσσον ὀλέθρου πείραθ' ἵκηαι.  <br>
        </P>
        <P><A>6.144</A>  τὸν δ' αὖθ' Ἱππολόχοιο προσηύδα φαίδιμος υἱός:  <br>
            Τυδεΐδη μεγάθυμε τί ἢ γενεὴν ἐρεείνεις;  <br>
            οἵη περ φύλλων γενεὴ τοίη δὲ καὶ ἀνδρῶν.  <br>
            φύλλα τὰ μέν τ' ἄνεμος χαμάδις χέει, ἄλλα δέ θ' ὕλη  <br>
            τηλεθόωσα φύει, ἔαρος δ' ἐπιγίγνεται ὥρη:  <br>
            ὣς ἀνδρῶν γενεὴ ἣ μὲν φύει ἣ δ' ἀπολήγει.  <br>
            εἰ δ' ἐθέλεις καὶ ταῦτα δαήμεναι ὄφρ' ἐῢ εἰδῇς  <br>
            ἡμετέρην γενεήν, πολλοὶ δέ μιν ἄνδρες ἴσασιν:  <br>
        </P>
        <P><A>6.152</A>  ἔστι πόλις Ἐφύρη μυχῷ Ἄργεος ἱπποβότοιο,  <br>
            ἔνθα δὲ Σίσυφος ἔσκεν, ὃ κέρδιστος γένετ' ἀνδρῶν,  <br>
            Σίσυφος Αἰολίδης: ὃ δ' ἄρα Γλαῦκον τέκεθ' υἱόν,  <br>
            αὐτὰρ Γλαῦκος τίκτεν ἀμύμονα Βελλεροφόντην:  <br>
            τῷ δὲ θεοὶ κάλλός τε καὶ ἠνορέην ἐρατεινὴν  <br>
        </P>
        <P><A>6.157</A>  ὤπασαν: αὐτάρ οἱ Προῖτος κακὰ μήσατο θυμῷ,  <br>
            ὅς ῥ' ἐκ δήμου ἔλασσεν, ἐπεὶ πολὺ φέρτερος ἦεν,  <br>
            Ἀργείων: Ζεὺς γάρ οἱ ὑπὸ σκήπτρῳ ἐδάμασσε.  <br>
        </P>
        <P><A>6.160</A>  τῷ δὲ γυνὴ Προίτου ἐπεμήνατο δῖ' Ἄντεια  <br>
            κρυπταδίῃ φιλότητι μιγήμεναι: ἀλλὰ τὸν οὔ τι  <br>
            πεῖθ' ἀγαθὰ φρονέοντα δαΐφρονα Βελλεροφόντην.  <br>
        </P>
        <P><A>6.163</A>  ἣ δὲ ψευσαμένη Προῖτον βασιλῆα προσηύδα:  <br>
            τεθναίης ὦ Προῖτ', ἢ κάκτανε Βελλεροφόντην,  <br>
            ὅς μ' ἔθελεν φιλότητι μιγήμεναι οὐκ ἐθελούσῃ.  <br>
        </P>
        <P><A>6.166</A>  ὣς φάτο, τὸν δὲ ἄνακτα χόλος λάβεν οἷον ἄκουσε:  <br>
            κτεῖναι μέν ῥ' ἀλέεινε, σεβάσσατο γὰρ τό γε θυμῷ,  <br>
            πέμπε δέ μιν Λυκίην δέ, πόρεν δ' ὅ γε σήματα λυγρὰ  <br>
            γράψας ἐν πίνακι πτυκτῷ θυμοφθόρα πολλά,  <br>
            δεῖξαι δ' ἠνώγειν ᾧ πενθερῷ ὄφρ' ἀπόλοιτο.  <br>
            αὐτὰρ ὁ βῆ Λυκίην δὲ θεῶν ὑπ' ἀμύμονι πομπῇ.  <br>
        </P>
        <P><A>6.172</A>  ἀλλ' ὅτε δὴ Λυκίην ἷξε Ξάνθόν τε ῥέοντα,  <br>
            προφρονέως μιν τῖεν ἄναξ Λυκίης εὐρείης:  <br>
            ἐννῆμαρ ξείνισσε καὶ ἐννέα βοῦς ἱέρευσεν.  <br>
        </P>
        <P><A>6.175</A>  ἀλλ' ὅτε δὴ δεκάτη ἐφάνη ῥοδοδάκτυλος Ἠὼς  <br>
            καὶ τότε μιν ἐρέεινε καὶ ᾔτεε σῆμα ἰδέσθαι  <br>
            ὅττί ῥά οἱ γαμβροῖο πάρα Προίτοιο φέροιτο.  <br>
        </P>
        <P><A>6.178</A>  αὐτὰρ ἐπεὶ δὴ σῆμα κακὸν παρεδέξατο γαμβροῦ,  <br>
            πρῶτον μέν ῥα Χίμαιραν ἀμαιμακέτην ἐκέλευσε  <br>
            πεφνέμεν: ἣ δ' ἄρ' ἔην θεῖον γένος οὐδ' ἀνθρώπων,  <br>
            πρόσθε λέων, ὄπιθεν δὲ δράκων, μέσση δὲ χίμαιρα,  <br>
            δεινὸν ἀποπνείουσα πυρὸς μένος αἰθομένοιο,  <br>
            καὶ τὴν μὲν κατέπεφνε θεῶν τεράεσσι πιθήσας.  <br>
        </P>
        <P><A>6.184</A>  δεύτερον αὖ Σολύμοισι μαχέσσατο κυδαλίμοισι:  <br>
            καρτίστην δὴ τήν γε μάχην φάτο δύμεναι ἀνδρῶν.  <br>
            τὸ τρίτον αὖ κατέπεφνεν Ἀμαζόνας ἀντιανείρας.  <br>
        </P>
        <P><A>6.187</A>  τῷ δ' ἄρ' ἀνερχομένῳ πυκινὸν δόλον ἄλλον ὕφαινε:  <br>
            κρίνας ἐκ Λυκίης εὐρείης φῶτας ἀρίστους  <br>
            εἷσε λόχον: τοὶ δ' οὔ τι πάλιν οἶκον δὲ νέοντο:  <br>
            πάντας γὰρ κατέπεφνεν ἀμύμων Βελλεροφόντης.  <br>
        </P>
        <P><A>6.191</A>  ἀλλ' ὅτε δὴ γίγνωσκε θεοῦ γόνον ἠῢν ἐόντα  <br>
            αὐτοῦ μιν κατέρυκε, δίδου δ' ὅ γε θυγατέρα ἥν,  <br>
            δῶκε δέ οἱ τιμῆς βασιληΐδος ἥμισυ πάσης:  <br>
            καὶ μέν οἱ Λύκιοι τέμενος τάμον ἔξοχον ἄλλων  <br>
            καλὸν φυταλιῆς καὶ ἀρούρης, ὄφρα νέμοιτο.  <br>
        </P>
        <P><A>6.196</A>  ἣ δ' ἔτεκε τρία τέκνα δαΐφρονι Βελλεροφόντῃ  <br>
            Ἴσανδρόν τε καὶ Ἱππόλοχον καὶ Λαοδάμειαν.  <br>
            Λαοδαμείῃ μὲν παρελέξατο μητίετα Ζεύς,  <br>
            ἣ δ' ἔτεκ' ἀντίθεον Σαρπηδόνα χαλκοκορυστήν.  <br>
        </P>
        <P><A>6.200</A>  ἀλλ' ὅτε δὴ καὶ κεῖνος ἀπήχθετο πᾶσι θεοῖσιν,  <br>
            ἤτοι ὃ κὰπ πεδίον τὸ Ἀλήϊον οἶος ἀλᾶτο  <br>
            ὃν θυμὸν κατέδων, πάτον ἀνθρώπων ἀλεείνων:  <br>
            Ἴσανδρον δέ οἱ υἱὸν Ἄρης ἆτος πολέμοιο  <br>
            μαρνάμενον Σολύμοισι κατέκτανε κυδαλίμοισι:  <br>
            τὴν δὲ χολωσαμένη χρυσήνιος Ἄρτεμις ἔκτα.  <br>
        </P>
        <P><A>6.206</A>  Ἱππόλοχος δέ μ' ἔτικτε, καὶ ἐκ τοῦ φημι γενέσθαι:  <br>
            πέμπε δέ μ' ἐς Τροίην, καί μοι μάλα πόλλ' ἐπέτελλεν  <br>
            αἰὲν ἀριστεύειν καὶ ὑπείροχον ἔμμεναι ἄλλων,  <br>
            μηδὲ γένος πατέρων αἰσχυνέμεν, οἳ μέγ' ἄριστοι  <br>
            ἔν τ' Ἐφύρῃ ἐγένοντο καὶ ἐν Λυκίῃ εὐρείῃ.  <br>
            ταύτης τοι γενεῆς τε καὶ αἵματος εὔχομαι εἶναι.  <br>
        </P>
        <P><A>6.212</A>  ὣς φάτο, γήθησεν δὲ βοὴν ἀγαθὸς Διομήδης:  <br>
            ἔγχος μὲν κατέπηξεν ἐπὶ χθονὶ πουλυβοτείρῃ,  <br>
            αὐτὰρ ὃ μειλιχίοισι προσηύδα ποιμένα λαῶν:  <br>
            ἦ ῥά νύ μοι ξεῖνος πατρώϊός ἐσσι παλαιός:  <br>
        </P>
        <P><A>6.216</A>  Οἰνεὺς γάρ ποτε δῖος ἀμύμονα Βελλεροφόντην  <br>
            ξείνισ' ἐνὶ μεγάροισιν ἐείκοσιν ἤματ' ἐρύξας:  <br>
            οἳ δὲ καὶ ἀλλήλοισι πόρον ξεινήϊα καλά:  <br>
            Οἰνεὺς μὲν ζωστῆρα δίδου φοίνικι φαεινόν,  <br>
            Βελλεροφόντης δὲ χρύσεον δέπας ἀμφικύπελλον  <br>
            καί μιν ἐγὼ κατέλειπον ἰὼν ἐν δώμασ' ἐμοῖσι.  <br>
        </P>
        <P><A>6.222</A>  Τυδέα δ' οὐ μέμνημαι, ἐπεί μ' ἔτι τυτθὸν ἐόντα  <br>
            κάλλιφ', ὅτ' ἐν Θήβῃσιν ἀπώλετο λαὸς Ἀχαιῶν.  <br>
        </P>
        <P><A>6.224</A>  τὼ νῦν σοὶ μὲν ἐγὼ ξεῖνος φίλος Ἄργεϊ μέσσῳ  <br>
            εἰμί, σὺ δ' ἐν Λυκίῃ ὅτε κεν τῶν δῆμον ἵκωμαι.  <br>
        </P>
        <P><A>6.226</A>  ἔγχεα δ' ἀλλήλων ἀλεώμεθα καὶ δι' ὁμίλου:  <br>
            πολλοὶ μὲν γὰρ ἐμοὶ Τρῶες κλειτοί τ' ἐπίκουροι  <br>
            κτείνειν ὅν κε θεός γε πόρῃ καὶ ποσσὶ κιχείω,  <br>
            πολλοὶ δ' αὖ σοὶ Ἀχαιοὶ ἐναιρέμεν ὅν κε δύνηαι.  <br>
        </P>
        <P><A>6.230</A>  τεύχεα δ' ἀλλήλοις ἐπαμείψομεν, ὄφρα καὶ οἵδε  <br>
            γνῶσιν ὅτι ξεῖνοι πατρώϊοι εὐχόμεθ' εἶναι.  <br>
            ὣς ἄρα φωνήσαντε καθ' ἵππων ἀΐξαντε  <br>
            χεῖράς τ' ἀλλήλων λαβέτην καὶ πιστώσαντο:  <br>
        </P>
        <P><A>6.234</A>  ἔνθ' αὖτε Γλαύκῳ Κρονίδης φρένας ἐξέλετο Ζεύς,  <br>
            ὃς πρὸς Τυδεΐδην Διομήδεα τεύχε' ἄμειβε  <br>
            χρύσεα χαλκείων, ἑκατόμβοι' ἐννεαβοίων.  <br>
        </P>
        <P><A>6.237</A>  Ἕκτωρ δ' ὡς Σκαιάς τε πύλας καὶ φηγὸν ἵκανεν,  <br>
            ἀμφ' ἄρα μιν Τρώων ἄλοχοι θέον ἠδὲ θύγατρες  <br>
            εἰρόμεναι παῖδάς τε κασιγνήτους τε ἔτας τε  <br>
            καὶ πόσιας: ὃ δ' ἔπειτα θεοῖς εὔχεσθαι ἀνώγει  <br>
            πάσας ἑξείης: πολλῇσι δὲ κήδε' ἐφῆπτο.  <br>
        </P>
        <P><A>6.242</A>  ἀλλ' ὅτε δὴ Πριάμοιο δόμον περικαλλέ' ἵκανε  <br>
            ξεστῇς αἰθούσῃσι τετυγμένον: αὐτὰρ ἐν αὐτῷ  <br>
            πεντήκοντ' ἔνεσαν θάλαμοι ξεστοῖο λίθοιο  <br>
            πλησίον ἀλλήλων δεδμημένοι, ἔνθα δὲ παῖδες  <br>
            κοιμῶντο Πριάμοιο παρὰ μνηστῇς ἀλόχοισι,  <br>
        </P>
        <P><A>6.247</A>  κουράων δ' ἑτέρωθεν ἐναντίοι ἔνδοθεν αὐλῆς  <br>
            δώδεκ' ἔσαν τέγεοι θάλαμοι ξεστοῖο λίθοιο  <br>
            πλησίον ἀλλήλων δεδμημένοι, ἔνθα δὲ γαμβροὶ  <br>
            κοιμῶντο Πριάμοιο παρ' αἰδοίῃς ἀλόχοισιν:  <br>
        </P>
        <P><A>6.251</A>  ἔνθά οἱ ἠπιόδωρος ἐναντίη ἤλυθε μήτηρ  <br>
            Λαοδίκην ἐσάγουσα θυγατρῶν εἶδος ἀρίστην:  <br>
            ἔν τ' ἄρα οἱ φῦ χειρὶ ἔπος τ' ἔφατ' ἔκ τ' ὀνόμαζε:  <br>
            τέκνον τίπτε λιπὼν πόλεμον θρασὺν εἰλήλουθας;  <br>
            ἦ μάλα δὴ τείρουσι δυσώνυμοι υἷες Ἀχαιῶν  <br>
            μαρνάμενοι περὶ ἄστυ: σὲ δ' ἐνθάδε θυμὸς ἀνῆκεν  <br>
            ἐλθόντ' ἐξ ἄκρης πόλιος Διὶ χεῖρας ἀνασχεῖν.  <br>
        </P>
        <P><A>6.258</A>  ἀλλὰ μέν' ὄφρά κέ τοι μελιηδέα οἶνον ἐνείκω,  <br>
            ὡς σπείσῃς Διὶ πατρὶ καὶ ἄλλοις ἀθανάτοισι  <br>
            πρῶτον, ἔπειτα δὲ καὐτὸς ὀνήσεαι αἴ κε πίῃσθα.  <br>
            ἀνδρὶ δὲ κεκμηῶτι μένος μέγα οἶνος ἀέξει,  <br>
            ὡς τύνη κέκμηκας ἀμύνων σοῖσιν ἔτῃσι.  <br>
        </P>
        <P><A>6.263</A>  τὴν δ' ἠμείβετ' ἔπειτα μέγας κορυθαίολος Ἕκτωρ:  <br>
            μή μοι οἶνον ἄειρε μελίφρονα πότνια μῆτερ,  <br>
            μή μ' ἀπογυιώσῃς μένεος, ἀλκῆς τε λάθωμαι:  <br>
            χερσὶ δ' ἀνίπτοισιν Διὶ λείβειν αἴθοπα οἶνον  <br>
            ἅζομαι: οὐδέ πῃ ἔστι κελαινεφέϊ Κρονίωνι  <br>
            αἵματι καὶ λύθρῳ πεπαλαγμένον εὐχετάασθαι.  <br>
        </P>
        <P><A>6.269</A>  ἀλλὰ σὺ μὲν πρὸς νηὸν Ἀθηναίης ἀγελείης  <br>
            ἔρχεο σὺν θυέεσσιν ἀολλίσσασα γεραιάς:  <br>
            πέπλον δ', ὅς τίς τοι χαριέστατος ἠδὲ μέγιστος  <br>
            ἔστιν ἐνὶ μεγάρῳ καί τοι πολὺ φίλτατος αὐτῇ,  <br>
            τὸν θὲς Ἀθηναίης ἐπὶ γούνασιν ἠϋκόμοιο,  <br>
        </P>
        <P><A>6.274</A>  καί οἱ ὑποσχέσθαι δυοκαίδεκα βοῦς ἐνὶ νηῷ  <br>
            ἤνις ἠκέστας ἱερευσέμεν, αἴ κ' ἐλεήσῃ  <br>
            ἄστύ τε καὶ Τρώων ἀλόχους καὶ νήπια τέκνα,  <br>
            αἴ κεν Τυδέος υἱὸν ἀπόσχῃ Ἰλίου ἱρῆς  <br>
            ἄγριον αἰχμητὴν κρατερὸν μήστωρα φόβοιο.  <br>
        </P>
        <P><A>6.279</A>  ἀλλὰ σὺ μὲν πρὸς νηὸν Ἀθηναίης ἀγελείης  <br>
            ἔρχευ, ἐγὼ δὲ Πάριν μετελεύσομαι ὄφρα καλέσσω  <br>
            αἴ κ' ἐθέλῃσ' εἰπόντος ἀκουέμεν: ὥς κέ οἱ αὖθι  <br>
            γαῖα χάνοι: μέγα γάρ μιν Ὀλύμπιος ἔτρεφε πῆμα  <br>
            Τρωσί τε καὶ Πριάμῳ μεγαλήτορι τοῖό τε παισίν.  <br>
            εἰ κεῖνόν γε ἴδοιμι κατελθόντ' Ἄϊδος εἴσω  <br>
            φαίην κε φρέν' ἀτέρπου ὀϊζύος ἐκλελαθέσθαι.  <br>
        </P>
        <P><A>6.286</A>  ὣς ἔφαθ', ἣ δὲ μολοῦσα ποτὶ μέγαρ' ἀμφιπόλοισι  <br>
            κέκλετο: ταὶ δ' ἄρ' ἀόλλισσαν κατὰ ἄστυ γεραιάς.  <br>
            αὐτὴ δ' ἐς θάλαμον κατεβήσετο κηώεντα,  <br>
            ἔνθ' ἔσάν οἱ πέπλοι παμποίκιλα ἔργα γυναικῶν  <br>
            Σιδονίων, τὰς αὐτὸς Ἀλέξανδρος θεοειδὴς  <br>
            ἤγαγε Σιδονίηθεν ἐπιπλὼς εὐρέα πόντον,  <br>
            τὴν ὁδὸν ἣν Ἑλένην περ ἀνήγαγεν εὐπατέρειαν:  <br>
        </P>
        <P><A>6.293</A>  τῶν ἕν' ἀειραμένη Ἑκάβη φέρε δῶρον Ἀθήνῃ,  <br>
            ὃς κάλλιστος ἔην ποικίλμασιν ἠδὲ μέγιστος,  <br>
            ἀστὴρ δ' ὣς ἀπέλαμπεν: ἔκειτο δὲ νείατος ἄλλων.  <br>
            βῆ δ' ἰέναι, πολλαὶ δὲ μετεσσεύοντο γεραιαί.  <br>
        </P>
        <P><A>6.297</A>  αἳ δ' ὅτε νηὸν ἵκανον Ἀθήνης ἐν πόλει ἄκρῃ,  <br>
            τῇσι θύρας ὤϊξε Θεανὼ καλλιπάρῃος  <br>
            Κισσηῒς ἄλοχος Ἀντήνορος ἱπποδάμοιο:  <br>
            τὴν γὰρ Τρῶες ἔθηκαν Ἀθηναίης ἱέρειαν.  <br>
            αἳ δ' ὀλολυγῇ πᾶσαι Ἀθήνῃ χεῖρας ἀνέσχον:  <br>
            ἣ δ' ἄρα πέπλον ἑλοῦσα Θεανὼ καλλιπάρῃος  <br>
            θῆκεν Ἀθηναίης ἐπὶ γούνασιν ἠϋκόμοιο,  <br>
            εὐχομένη δ' ἠρᾶτο Διὸς κούρῃ μεγάλοιο:  <br>
        </P>
        <P><A>6.305</A>  πότνι' Ἀθηναίη ἐρυσίπτολι δῖα θεάων  <br>
            ἆξον δὴ ἔγχος Διομήδεος, ἠδὲ καὶ αὐτὸν  <br>
            πρηνέα δὸς πεσέειν Σκαιῶν προπάροιθε πυλάων,  <br>
            ὄφρά τοι αὐτίκα νῦν δυοκαίδεκα βοῦς ἐνὶ νηῷ  <br>
            ἤνις ἠκέστας ἱερεύσομεν, αἴ κ' ἐλεήσῃς  <br>
            ἄστύ τε καὶ Τρώων ἀλόχους καὶ νήπια τέκνα.  <br>
            ὣς ἔφατ' εὐχομένη, ἀνένευε δὲ Παλλὰς Ἀθήνη.  <br>
        </P>
        <P><A>6.312</A>  ὣς αἳ μέν ῥ' εὔχοντο Διὸς κούρῃ μεγάλοιο,  <br>
            Ἕκτωρ δὲ πρὸς δώματ' Ἀλεξάνδροιο βεβήκει  <br>
            καλά, τά ῥ' αὐτὸς ἔτευξε σὺν ἀνδράσιν οἳ τότ' ἄριστοι  <br>
            ἦσαν ἐνὶ Τροίῃ ἐριβώλακι τέκτονες ἄνδρες,  <br>
            οἵ οἱ ἐποίησαν θάλαμον καὶ δῶμα καὶ αὐλὴν  <br>
            ἐγγύθι τε Πριάμοιο καὶ Ἕκτορος ἐν πόλει ἄκρῃ.  <br>
        </P>
        <P><A>6.318</A>  ἔνθ' Ἕκτωρ εἰσῆλθε Διῒ φίλος, ἐν δ' ἄρα χειρὶ  <br>
            ἔγχος ἔχ' ἑνδεκάπηχυ: πάροιθε δὲ λάμπετο δουρὸς  <br>
            αἰχμὴ χαλκείη, περὶ δὲ χρύσεος θέε πόρκης.  <br>
        </P>
        <P><A>6.321</A>  τὸν δ' εὗρ' ἐν θαλάμῳ περικαλλέα τεύχε' ἕποντα  <br>
            ἀσπίδα καὶ θώρηκα, καὶ ἀγκύλα τόξ' ἁφόωντα:  <br>
            Ἀργείη δ' Ἑλένη μετ' ἄρα δμῳῇσι γυναιξὶν  <br>
            ἧστο καὶ ἀμφιπόλοισι περικλυτὰ ἔργα κέλευε.  <br>
        </P>
        <P><A>6.325</A>  τὸν δ' Ἕκτωρ νείκεσσεν ἰδὼν αἰσχροῖς ἐπέεσσι:  <br>
            δαιμόνι' οὐ μὲν καλὰ χόλον τόνδ' ἔνθεο θυμῷ,  <br>
            λαοὶ μὲν φθινύθουσι περὶ πτόλιν αἰπύ τε τεῖχος  <br>
            μαρνάμενοι: σέο δ' εἵνεκ' ἀϋτή τε πτόλεμός τε  <br>
            ἄστυ τόδ' ἀμφιδέδηε: σὺ δ' ἂν μαχέσαιο καὶ ἄλλῳ,  <br>
            ὅν τινά που μεθιέντα ἴδοις στυγεροῦ πολέμοιο.  <br>
            ἀλλ' ἄνα μὴ τάχα ἄστυ πυρὸς δηΐοιο θέρηται.  <br>
        </P>
        <P><A>6.332</A>  τὸν δ' αὖτε προσέειπεν Ἀλέξανδρος θεοειδής:  <br>
            Ἕκτορ ἐπεί με κατ' αἶσαν ἐνείκεσας οὐδ' ὑπὲρ αἶσαν,  <br>
            τοὔνεκά τοι ἐρέω: σὺ δὲ σύνθεο καί μευ ἄκουσον:  <br>
            οὔ τοι ἐγὼ Τρώων τόσσον χόλῳ οὐδὲ νεμέσσι  <br>
            ἥμην ἐν θαλάμῳ, ἔθελον δ' ἄχεϊ προτραπέσθαι.  <br>
        </P>
        <P><A>6.337</A>  νῦν δέ με παρειποῦσ' ἄλοχος μαλακοῖς ἐπέεσσιν  <br>
            ὅρμησ' ἐς πόλεμον: δοκέει δέ μοι ὧδε καὶ αὐτῷ  <br>
            λώϊον ἔσσεσθαι: νίκη δ' ἐπαμείβεται ἄνδρας.  <br>
            ἀλλ' ἄγε νῦν ἐπίμεινον, Ἀρήϊα τεύχεα δύω:  <br>
            ἢ ἴθ', ἐγὼ δὲ μέτειμι: κιχήσεσθαι δέ σ' ὀΐω.  <br>
            ὣς φάτο, τὸν δ' οὔ τι προσέφη κορυθαίολος Ἕκτωρ:  <br>
        </P>
        <P><A>6.343</A>  τὸν δ' Ἑλένη μύθοισι προσηύδα μειλιχίοισι:  <br>
            δᾶερ ἐμεῖο κυνὸς κακομηχάνου ὀκρυοέσσης,  <br>
            ὥς μ' ὄφελ' ἤματι τῷ ὅτε με πρῶτον τέκε μήτηρ  <br>
            οἴχεσθαι προφέρουσα κακὴ ἀνέμοιο θύελλα  <br>
            εἰς ὄρος ἢ εἰς κῦμα πολυφλοίσβοιο θαλάσσης,  <br>
            ἔνθά με κῦμ' ἀπόερσε πάρος τάδε ἔργα γενέσθαι.  <br>
        </P>
        <P><A>6.349</A>  αὐτὰρ ἐπεὶ τάδε γ' ὧδε θεοὶ κακὰ τεκμήραντο,  <br>
            ἀνδρὸς ἔπειτ' ὤφελλον ἀμείνονος εἶναι ἄκοιτις,  <br>
            ὃς ᾔδη νέμεσίν τε καὶ αἴσχεα πόλλ' ἀνθρώπων.  <br>
            τούτῳ δ' οὔτ' ἂρ νῦν φρένες ἔμπεδοι οὔτ' ἄρ' ὀπίσσω  <br>
            ἔσσονται: τὼ καί μιν ἐπαυρήσεσθαι ὀΐω.  <br>
        </P>
        <P><A>6.354</A>  ἀλλ' ἄγε νῦν εἴσελθε καὶ ἕζεο τῷδ' ἐπὶ δίφρῳ  <br>
            δᾶερ, ἐπεί σε μάλιστα πόνος φρένας ἀμφιβέβηκεν  <br>
            εἵνεκ' ἐμεῖο κυνὸς καὶ Ἀλεξάνδρου ἕνεκ' ἄτης,  <br>
            οἷσιν ἐπὶ Ζεὺς θῆκε κακὸν μόρον, ὡς καὶ ὀπίσσω  <br>
            ἀνθρώποισι πελώμεθ' ἀοίδιμοι ἐσσομένοισι.  <br>
        </P>
        <P><A>6.359</A>  τὴν δ' ἠμείβετ' ἔπειτα μέγας κορυθαίολος Ἕκτωρ  <br>
            μή με κάθιζ' Ἑλένη φιλέουσά περ: οὐδέ με πείσεις:  <br>
            ἤδη γάρ μοι θυμὸς ἐπέσσυται ὄφρ' ἐπαμύνω  <br>
            Τρώεσσ', οἳ μέγ' ἐμεῖο ποθὴν ἀπεόντος ἔχουσιν.  <br>
            ἀλλὰ σύ γ' ὄρνυθι τοῦτον, ἐπειγέσθω δὲ καὶ αὐτός,  <br>
            ὥς κεν ἔμ' ἔντοσθεν πόλιος καταμάρψῃ ἐόντα.  <br>
        </P>
        <P><A>6.365</A>  καὶ γὰρ ἐγὼν οἶκον δὲ ἐλεύσομαι ὄφρα ἴδωμαι  <br>
            οἰκῆας ἄλοχόν τε φίλην καὶ νήπιον υἱόν.  <br>
            οὐ γὰρ οἶδ' εἰ ἔτι σφιν ὑπότροπος ἵξομαι αὖτις,  <br>
            ἦ ἤδη μ' ὑπὸ χερσὶ θεοὶ δαμόωσιν Ἀχαιῶν.  <br>
        </P>
        <P><A>6.369</A>  ὣς ἄρα φωνήσας ἀπέβη κορυθαίολος Ἕκτωρ:  <br>
            αἶψα δ' ἔπειθ' ἵκανε δόμους εὖ ναιετάοντας,  <br>
            οὐδ' εὗρ' Ἀνδρομάχην λευκώλενον ἐν μεγάροισιν,  <br>
            ἀλλ' ἥ γε ξὺν παιδὶ καὶ ἀμφιπόλῳ ἐϋπέπλῳ  <br>
            πύργῳ ἐφεστήκει γοόωσά τε μυρομένη τε.  <br>
        </P>
        <P><A>6.374</A>  Ἕκτωρ δ' ὡς οὐκ ἔνδον ἀμύμονα τέτμεν ἄκοιτιν  <br>
            ἔστη ἐπ' οὐδὸν ἰών, μετὰ δὲ δμῳῇσιν ἔειπεν:  <br>
            εἰ δ' ἄγε μοι δμῳαὶ νημερτέα μυθήσασθε:  <br>
            πῇ ἔβη Ἀνδρομάχη λευκώλενος ἐκ μεγάροιο;  <br>
            ἠέ πῃ ἐς γαλόων ἢ εἰνατέρων ἐϋπέπλων  <br>
            ἢ ἐς Ἀθηναίης ἐξοίχεται, ἔνθά περ ἄλλαι  <br>
            Τρῳαὶ ἐϋπλόκαμοι δεινὴν θεὸν ἱλάσκονται;  <br>
        </P>
        <P><A>6.381</A>  τὸν δ' αὖτ' ὀτρηρὴ ταμίη πρὸς μῦθον ἔειπεν:  <br>
            Ἕκτορ ἐπεὶ μάλ' ἄνωγας ἀληθέα μυθήσασθαι,  <br>
            οὔτέ πῃ ἐς γαλόων οὔτ' εἰνατέρων ἐϋπέπλων  <br>
            οὔτ' ἐς Ἀθηναίης ἐξοίχεται, ἔνθά περ ἄλλαι  <br>
            Τρῳαὶ ἐϋπλόκαμοι δεινὴν θεὸν ἱλάσκονται,  <br>
            ἀλλ' ἐπὶ πύργον ἔβη μέγαν Ἰλίου, οὕνεκ' ἄκουσε  <br>
            τείρεσθαι Τρῶας, μέγα δὲ κράτος εἶναι Ἀχαιῶν.  <br>
            ἣ μὲν δὴ πρὸς τεῖχος ἐπειγομένη ἀφικάνει  <br>
            μαινομένῃ ἐϊκυῖα: φέρει δ' ἅμα παῖδα τιθήνη.  <br>
        </P>
        <P><A>6.390</A>  ἦ ῥα γυνὴ ταμίη, ὃ δ' ἀπέσσυτο δώματος Ἕκτωρ  <br>
            τὴν αὐτὴν ὁδὸν αὖτις ἐϋκτιμένας κατ' ἀγυιάς.  <br>
            εὖτε πύλας ἵκανε διερχόμενος μέγα ἄστυ  <br>
            Σκαιάς, τῇ ἄρ' ἔμελλε διεξίμεναι πεδίον δέ,  <br>
        </P>
        <P><A>6.394</A>  ἔνθ' ἄλοχος πολύδωρος ἐναντίη ἦλθε θέουσα  <br>
            Ἀνδρομάχη θυγάτηρ μεγαλήτορος Ἠετίωνος  <br>
            Ἠετίων ὃς ἔναιεν ὑπὸ Πλάκῳ ὑληέσσῃ  <br>
            Θήβῃ Ὑποπλακίῃ Κιλίκεσσ' ἄνδρεσσιν ἀνάσσων:  <br>
            τοῦ περ δὴ θυγάτηρ ἔχεθ' Ἕκτορι χαλκοκορυστῇ.  <br>
            ἥ οἱ ἔπειτ' ἤντησ', ἅμα δ' ἀμφίπολος κίεν αὐτῇ  <br>
            παῖδ' ἐπὶ κόλπῳ ἔχουσ' ἀταλάφρονα νήπιον αὔτως  <br>
            Ἑκτορίδην ἀγαπητὸν ἀλίγκιον ἀστέρι καλῷ,  <br>
        </P>
        <P><A>6.402</A>  τόν ῥ' Ἕκτωρ καλέεσκε Σκαμάνδριον, αὐτὰρ οἱ ἄλλοι  <br>
            Ἀστυάνακτ': οἶος γὰρ ἐρύετο Ἴλιον Ἕκτωρ.  <br>
            ἤτοι ὃ μὲν μείδησεν ἰδὼν ἐς παῖδα σιωπῇ:  <br>
        </P>
        <P><A>6.405</A>  Ἀνδρομάχη δέ οἱ ἄγχι παρίστατο δάκρυ χέουσα,  <br>
            ἔν τ' ἄρα οἱ φῦ χειρὶ ἔπος τ' ἔφατ' ἔκ τ' ὀνόμαζε:  <br>
            δαιμόνιε φθίσει σε τὸ σὸν μένος, οὐδ' ἐλεαίρεις  <br>
            παῖδά τε νηπίαχον καὶ ἔμ' ἄμμορον, ἣ τάχα χήρη  <br>
            σεῦ ἔσομαι: τάχα γάρ σε κατακτανέουσιν Ἀχαιοὶ  <br>
            πάντες ἐφορμηθέντες: ἐμοὶ δέ κε κέρδιον εἴη  <br>
            σεῦ ἀφαμαρτούσῃ χθόνα δύμεναι: οὐ γὰρ ἔτ' ἄλλη  <br>
            ἔσται θαλπωρὴ ἐπεὶ ἂν σύ γε πότμον ἐπίσπῃς  <br>
            ἀλλ' ἄχε': οὐδέ μοι ἔστι πατὴρ καὶ πότνια μήτηρ.  <br>
        </P>
        <P><A>6.414</A>  ἤτοι γὰρ πατέρ' ἁμὸν ἀπέκτανε δῖος Ἀχιλλεύς,  <br>
            ἐκ δὲ πόλιν πέρσεν Κιλίκων εὖ ναιετάουσαν  <br>
            Θήβην ὑψίπυλον: κατὰ δ' ἔκτανεν Ἠετίωνα,  <br>
            οὐδέ μιν ἐξενάριξε, σεβάσσατο γὰρ τό γε θυμῷ,  <br>
            ἀλλ' ἄρα μιν κατέκηε σὺν ἔντεσι δαιδαλέοισιν  <br>
            ἠδ' ἐπὶ σῆμ' ἔχεεν: περὶ δὲ πτελέας ἐφύτευσαν  <br>
            νύμφαι ὀρεστιάδες κοῦραι Διὸς αἰγιόχοιο.  <br>
        </P>
        <P><A>6.421</A>  οἳ δέ μοι ἑπτὰ κασίγνητοι ἔσαν ἐν μεγάροισιν  <br>
            οἳ μὲν πάντες ἰῷ κίον ἤματι Ἄϊδος εἴσω:  <br>
            πάντας γὰρ κατέπεφνε ποδάρκης δῖος Ἀχιλλεὺς  <br>
            βουσὶν ἐπ' εἰλιπόδεσσι καὶ ἀργεννῇς ὀΐεσσι.  <br>
        </P>
        <P><A>6.425</A>  μητέρα δ', ἣ βασίλευεν ὑπὸ Πλάκῳ ὑληέσσῃ,  <br>
            τὴν ἐπεὶ ἂρ δεῦρ' ἤγαγ' ἅμ' ἄλλοισι κτεάτεσσιν,  <br>
            ἂψ ὅ γε τὴν ἀπέλυσε λαβὼν ἀπερείσι' ἄποινα,  <br>
            πατρὸς δ' ἐν μεγάροισι βάλ' Ἄρτεμις ἰοχέαιρα.  <br>
        </P>
        <P><A>6.429</A>  Ἕκτορ ἀτὰρ σύ μοί ἐσσι πατὴρ καὶ πότνια μήτηρ  <br>
            ἠδὲ κασίγνητος, σὺ δέ μοι θαλερὸς παρακοίτης:  <br>
            ἀλλ' ἄγε νῦν ἐλέαιρε καὶ αὐτοῦ μίμν' ἐπὶ πύργῳ,  <br>
            μὴ παῖδ' ὀρφανικὸν θήῃς χήρην τε γυναῖκα:  <br>
        </P>
        <P><A>6.433</A>  λαὸν δὲ στῆσον παρ' ἐρινεόν, ἔνθα μάλιστα  <br>
            ἀμβατός ἐστι πόλις καὶ ἐπίδρομον ἔπλετο τεῖχος.  <br>
            τρὶς γὰρ τῇ γ' ἐλθόντες ἐπειρήσανθ' οἱ ἄριστοι  <br>
            ἀμφ' Αἴαντε δύω καὶ ἀγακλυτὸν Ἰδομενῆα  <br>
            ἠδ' ἀμφ' Ἀτρεΐδας καὶ Τυδέος ἄλκιμον υἱόν:  <br>
            ἤ πού τίς σφιν ἔνισπε θεοπροπίων ἐῢ εἰδώς,  <br>
            ἤ νυ καὶ αὐτῶν θυμὸς ἐποτρύνει καὶ ἀνώγει.  <br>
        </P>
        <P><A>6.440</A>  τὴν δ' αὖτε προσέειπε μέγας κορυθαίολος Ἕκτωρ:  <br>
            ἦ καὶ ἐμοὶ τάδε πάντα μέλει γύναι: ἀλλὰ μάλ' αἰνῶς  <br>
            αἰδέομαι Τρῶας καὶ Τρῳάδας ἑλκεσιπέπλους,  <br>
            αἴ κε κακὸς ὣς νόσφιν ἀλυσκάζω πολέμοιο:  <br>
            οὐδέ με θυμὸς ἄνωγεν, ἐπεὶ μάθον ἔμμεναι ἐσθλὸς  <br>
            αἰεὶ καὶ πρώτοισι μετὰ Τρώεσσι μάχεσθαι  <br>
            ἀρνύμενος πατρός τε μέγα κλέος ἠδ' ἐμὸν αὐτοῦ.  <br>
        </P>
        <P><A>6.447</A>  εὖ γὰρ ἐγὼ τόδε οἶδα κατὰ φρένα καὶ κατὰ θυμόν:  <br>
            ἔσσεται ἦμαρ ὅτ' ἄν ποτ' ὀλώλῃ Ἴλιος ἱρὴ  <br>
            καὶ Πρίαμος καὶ λαὸς ἐϋμμελίω Πριάμοιο.  <br>
            ἀλλ' οὔ μοι Τρώων τόσσον μέλει ἄλγος ὀπίσσω,  <br>
            οὔτ' αὐτῆς Ἑκάβης οὔτε Πριάμοιο ἄνακτος  <br>
            οὔτε κασιγνήτων, οἵ κεν πολέες τε καὶ ἐσθλοὶ  <br>
            ἐν κονίῃσι πέσοιεν ὑπ' ἀνδράσι δυσμενέεσσιν,  <br>
        </P>
        <P><A>6.454</A>  ὅσσον σεῦ, ὅτε κέν τις Ἀχαιῶν χαλκοχιτώνων  <br>
            δακρυόεσσαν ἄγηται ἐλεύθερον ἦμαρ ἀπούρας:  <br>
            καί κεν ἐν Ἄργει ἐοῦσα πρὸς ἄλλης ἱστὸν ὑφαίνοις,  <br>
            καί κεν ὕδωρ φορέοις Μεσσηΐδος ἢ Ὑπερείης  <br>
            πόλλ' ἀεκαζομένη, κρατερὴ δ' ἐπικείσετ' ἀνάγκη:  <br>
        </P>
        <P><A>6.459</A>  καί ποτέ τις εἴπῃσιν ἰδὼν κατὰ δάκρυ χέουσαν:  <br>
            Ἕκτορος ἥδε γυνὴ ὃς ἀριστεύεσκε μάχεσθαι  <br>
            Τρώων ἱπποδάμων ὅτε Ἴλιον ἀμφεμάχοντο.  <br>
            ὥς ποτέ τις ἐρέει: σοὶ δ' αὖ νέον ἔσσεται ἄλγος  <br>
            χήτεϊ τοιοῦδ' ἀνδρὸς ἀμύνειν δούλιον ἦμαρ.  <br>
            ἀλλά με τεθνηῶτα χυτὴ κατὰ γαῖα καλύπτοι  <br>
            πρίν γέ τι σῆς τε βοῆς σοῦ θ' ἑλκηθμοῖο πυθέσθαι.  <br>
        </P>
        <P><A>6.466</A>  ὣς εἰπὼν οὗ παιδὸς ὀρέξατο φαίδιμος Ἕκτωρ:  <br>
            ἂψ δ' ὃ πάϊς πρὸς κόλπον ἐϋζώνοιο τιθήνης  <br>
            ἐκλίνθη ἰάχων πατρὸς φίλου ὄψιν ἀτυχθεὶς  <br>
            ταρβήσας χαλκόν τε ἰδὲ λόφον ἱππιοχαίτην,  <br>
            δεινὸν ἀπ' ἀκροτάτης κόρυθος νεύοντα νοήσας.  <br>
        </P>
        <P><A>6.471</A>  ἐκ δ' ἐγέλασσε πατήρ τε φίλος καὶ πότνια μήτηρ:  <br>
            αὐτίκ' ἀπὸ κρατὸς κόρυθ' εἵλετο φαίδιμος Ἕκτωρ,  <br>
            καὶ τὴν μὲν κατέθηκεν ἐπὶ χθονὶ παμφανόωσαν:  <br>
            αὐτὰρ ὅ γ' ὃν φίλον υἱὸν ἐπεὶ κύσε πῆλέ τε χερσὶν  <br>
            εἶπε δ' ἐπευξάμενος Διί τ' ἄλλοισίν τε θεοῖσι:  <br>
        </P>
        <P><A>6.476</A>  Ζεῦ ἄλλοι τε θεοὶ δότε δὴ καὶ τόνδε γενέσθαι  <br>
            παῖδ' ἐμὸν ὡς καὶ ἐγώ περ ἀριπρεπέα Τρώεσσιν,  <br>
            ὧδε βίην τ' ἀγαθόν, καὶ Ἰλίου ἶφι ἀνάσσειν:  <br>
            καί ποτέ τις εἴποι πατρός γ' ὅδε πολλὸν ἀμείνων  <br>
            ἐκ πολέμου ἀνιόντα: φέροι δ' ἔναρα βροτόεντα  <br>
            κτείνας δήϊον ἄνδρα, χαρείη δὲ φρένα μήτηρ.  <br>
        </P>
        <P><A>6.482</A>  ὣς εἰπὼν ἀλόχοιο φίλης ἐν χερσὶν ἔθηκε  <br>
            παῖδ' ἑόν: ἣ δ' ἄρα μιν κηώδεϊ δέξατο κόλπῳ  <br>
            δακρυόεν γελάσασα: πόσις δ' ἐλέησε νοήσας,  <br>
            χειρί τέ μιν κατέρεξεν ἔπος τ' ἔφατ' ἔκ τ' ὀνόμαζε:  <br>
        </P>
        <P><A>6.486</A>  δαιμονίη μή μοί τι λίην ἀκαχίζεο θυμῷ:  <br>
            οὐ γάρ τίς μ' ὑπὲρ αἶσαν ἀνὴρ Ἄϊδι προϊάψει:  <br>
            μοῖραν δ' οὔ τινά φημι πεφυγμένον ἔμμεναι ἀνδρῶν,  <br>
            οὐ κακὸν οὐδὲ μὲν ἐσθλόν, ἐπὴν τὰ πρῶτα γένηται.  <br>
        </P>
        <P><A>6.490</A>  ἀλλ' εἰς οἶκον ἰοῦσα τὰ σ' αὐτῆς ἔργα κόμιζε  <br>
            ἱστόν τ' ἠλακάτην τε, καὶ ἀμφιπόλοισι κέλευε  <br>
            ἔργον ἐποίχεσθαι: πόλεμος δ' ἄνδρεσσι μελήσει  <br>
            πᾶσι, μάλιστα δ' ἐμοί, τοὶ Ἰλίῳ ἐγγεγάασιν.  <br>
        </P>
        <P><A>6.494</A>  ὣς ἄρα φωνήσας κόρυθ' εἵλετο φαίδιμος Ἕκτωρ  <br>
            ἵππουριν: ἄλοχος δὲ φίλη οἶκον δὲ βεβήκει  <br>
            ἐντροπαλιζομένη, θαλερὸν κατὰ δάκρυ χέουσα.  <br>
            αἶψα δ' ἔπειθ' ἵκανε δόμους εὖ ναιετάοντας  <br>
            Ἕκτορος ἀνδροφόνοιο, κιχήσατο δ' ἔνδοθι πολλὰς  <br>
            ἀμφιπόλους, τῇσιν δὲ γόον πάσῃσιν ἐνῶρσεν.  <br>
        </P>
        <P><A>6.500</A>  αἳ μὲν ἔτι ζωὸν γόον Ἕκτορα ᾧ ἐνὶ οἴκῳ:  <br>
            οὐ γάρ μιν ἔτ' ἔφαντο ὑπότροπον ἐκ πολέμοιο  <br>
            ἵξεσθαι προφυγόντα μένος καὶ χεῖρας Ἀχαιῶν.  <br>
        </P>
        <P><A>6.503</A>  οὐδὲ Πάρις δήθυνεν ἐν ὑψηλοῖσι δόμοισιν,  <br>
            ἀλλ' ὅ γ', ἐπεὶ κατέδυ κλυτὰ τεύχεα ποικίλα χαλκῷ,  <br>
            σεύατ' ἔπειτ' ἀνὰ ἄστυ ποσὶ κραιπνοῖσι πεποιθώς.  <br>
        </P>
        <P><A>6.506</A>  ὡς δ' ὅτε τις στατὸς ἵππος ἀκοστήσας ἐπὶ φάτνῃ  <br>
            δεσμὸν ἀπορρήξας θείῃ πεδίοιο κροαίνων  <br>
            εἰωθὼς λούεσθαι ἐϋρρεῖος ποταμοῖο  <br>
            κυδιόων: ὑψοῦ δὲ κάρη ἔχει, ἀμφὶ δὲ χαῖται  <br>
            ὤμοις ἀΐσσονται: ὃ δ' ἀγλαΐηφι πεποιθὼς  <br>
            ῥίμφά ἑ γοῦνα φέρει μετά τ' ἤθεα καὶ νομὸν ἵππων:  <br>
            ὣς υἱὸς Πριάμοιο Πάρις κατὰ Περγάμου ἄκρης  <br>
            τεύχεσι παμφαίνων ὥς τ' ἠλέκτωρ ἐβεβήκει  <br>
            καγχαλόων, ταχέες δὲ πόδες φέρον: αἶψα δ' ἔπειτα  <br>
        </P>
        <P><A>6.515</A>  Ἕκτορα δῖον ἔτετμεν ἀδελφεὸν εὖτ' ἄρ' ἔμελλε  <br>
            στρέψεσθ' ἐκ χώρης ὅθι ᾗ ὀάριζε γυναικί.  <br>
            τὸν πρότερος προσέειπεν Ἀλέξανδρος θεοειδής:  <br>
            ἠθεῖ' ἦ μάλα δή σε καὶ ἐσσύμενον κατερύκω  <br>
            δηθύνων, οὐδ' ἦλθον ἐναίσιμον ὡς ἐκέλευες;  <br>
        </P>
        <P><A>6.520</A>  τὸν δ' ἀπαμειβόμενος προσέφη κορυθαίολος Ἕκτωρ:  <br>
            δαιμόνι' οὐκ ἄν τίς τοι ἀνὴρ ὃς ἐναίσιμος εἴη  <br>
            ἔργον ἀτιμήσειε μάχης, ἐπεὶ ἄλκιμός ἐσσι:  <br>
            ἀλλὰ ἑκὼν μεθιεῖς τε καὶ οὐκ ἐθέλεις: τὸ δ' ἐμὸν κῆρ  <br>
            ἄχνυται ἐν θυμῷ, ὅθ' ὑπὲρ σέθεν αἴσχε' ἀκούω  <br>
            πρὸς Τρώων, οἳ ἔχουσι πολὺν πόνον εἵνεκα σεῖο.  <br>
        </P>
        <P><A>6.526</A>  ἀλλ' ἴομεν: τὰ δ' ὄπισθεν ἀρεσσόμεθ', αἴ κέ ποθι Ζεὺς  <br>
            δώῃ ἐπουρανίοισι θεοῖς αἰειγενέτῃσι  <br>
            κρητῆρα στήσασθαι ἐλεύθερον ἐν μεγάροισιν  <br>
            ἐκ Τροίης ἐλάσαντας ἐϋκνήμιδας Ἀχαιούς.  <br>
        </P>
        <h4>ΙΛΙΑΔΟΣ Η</h4>
        <P><A>7.1</A>  ὣς εἰπὼν πυλέων ἐξέσσυτο φαίδιμος Ἕκτωρ,  <br>
            τῷ δ' ἅμ' Ἀλέξανδρος κί' ἀδελφεός: ἐν δ' ἄρα θυμῷ  <br>
            ἀμφότεροι μέμασαν πολεμίζειν ἠδὲ μάχεσθαι.  <br>
        </P>
        <P><A>7.4</A>  ὡς δὲ θεὸς ναύτῃσιν ἐελδομένοισιν ἔδωκεν  <br>
            οὖρον, ἐπεί κε κάμωσιν ἐϋξέστῃς ἐλάτῃσι  <br>
            πόντον ἐλαύνοντες, καμάτῳ δ' ὑπὸ γυῖα λέλυνται,  <br>
            ὣς ἄρα τὼ Τρώεσσιν ἐελδομένοισι φανήτην.  <br>
        </P>
        <P><A>7.8</A>  ἔνθ' ἑλέτην ὃ μὲν υἱὸν Ἀρηϊθόοιο ἄνακτος  <br>
            Ἄρνῃ ναιετάοντα Μενέσθιον, ὃν κορυνήτης  <br>
            γείνατ' Ἀρηΐθοος καὶ Φυλομέδουσα βοῶπις:  <br>
            Ἕκτωρ δ' Ἠϊονῆα βάλ' ἔγχεϊ ὀξυόεντι  <br>
            αὐχέν' ὑπὸ στεφάνης εὐχάλκου, λύντο δὲ γυῖα.  <br>
        </P>
        <P><A>7.13</A>  Γλαῦκος δ' Ἱππολόχοιο πάϊς Λυκίων ἀγὸς ἀνδρῶν  <br>
            Ἰφίνοον βάλε δουρὶ κατὰ κρατερὴν ὑσμίνην  <br>
            Δεξιάδην ἵππων ἐπιάλμενον ὠκειάων  <br>
            ὦμον: ὃ δ' ἐξ ἵππων χαμάδις πέσε, λύντο δὲ γυῖα.  <br>
        </P>
        <P><A>7.17</A>  τοὺς δ' ὡς οὖν ἐνόησε θεὰ γλαυκῶπις Ἀθήνη  <br>
            Ἀργείους ὀλέκοντας ἐνὶ κρατερῇ ὑσμίνῃ,  <br>
            βῆ ῥα κατ' Οὐλύμποιο καρήνων ἀΐξασα  <br>
            Ἴλιον εἰς ἱερήν: τῇ δ' ἀντίος ὄρνυτ' Ἀπόλλων  <br>
            Περγάμου ἐκκατιδών, Τρώεσσι δὲ βούλετο νίκην:  <br>
            ἀλλήλοισι δὲ τώ γε συναντέσθην παρὰ φηγῷ.  <br>
        </P>
        <P><A>7.23</A>  τὴν πρότερος προσέειπεν ἄναξ Διὸς υἱὸς Ἀπόλλων:  <br>
            τίπτε σὺ δ' αὖ μεμαυῖα Διὸς θύγατερ μεγάλοιο  <br>
            ἦλθες ἀπ' Οὐλύμποιο, μέγας δέ σε θυμὸς ἀνῆκεν;  <br>
            ἦ ἵνα δὴ Δαναοῖσι μάχης ἑτεραλκέα νίκην  <br>
            δῷς; ἐπεὶ οὔ τι Τρῶας ἀπολλυμένους ἐλεαίρεις.  <br>
        </P>
        <P><A>7.28</A>  ἀλλ' εἴ μοί τι πίθοιο τό κεν πολὺ κέρδιον εἴη:  <br>
            νῦν μὲν παύσωμεν πόλεμον καὶ δηϊοτῆτα  <br>
            σήμερον: ὕστερον αὖτε μαχήσοντ' εἰς ὅ κε τέκμωρ  <br>
            Ἰλίου εὕρωσιν, ἐπεὶ ὣς φίλον ἔπλετο θυμῷ  <br>
            ὑμῖν ἀθανάτῃσι, διαπραθέειν τόδε ἄστυ.  <br>
        </P>
        <P><A>7.33</A>  τὸν δ' αὖτε προσέειπε θεὰ γλαυκῶπις Ἀθήνη:  <br>
            ὧδ' ἔστω ἑκάεργε: τὰ γὰρ φρονέουσα καὶ αὐτὴ  <br>
            ἦλθον ἀπ' Οὐλύμποιο μετὰ Τρῶας καὶ Ἀχαιούς.  <br>
            ἀλλ' ἄγε πῶς μέμονας πόλεμον καταπαυσέμεν ἀνδρῶν;  <br>
        </P>
        <P><A>7.37</A>  τὴν δ' αὖτε προσέειπεν ἄναξ Διὸς υἱὸς Ἀπόλλων:  <br>
            Ἕκτορος ὄρσωμεν κρατερὸν μένος ἱπποδάμοιο,  <br>
            ἤν τινά που Δαναῶν προκαλέσσεται οἰόθεν οἶος  <br>
            ἀντίβιον μαχέσασθαι ἐν αἰνῇ δηϊοτῆτι,  <br>
            οἳ δέ κ' ἀγασσάμενοι χαλκοκνήμιδες Ἀχαιοὶ  <br>
            οἶον ἐπόρσειαν πολεμίζειν Ἕκτορι δίῳ.  <br>
            ὣς ἔφατ', οὐδ' ἀπίθησε θεὰ γλαυκῶπις Ἀθήνη.  <br>
        </P>
        <P><A>7.44</A>  τῶν δ' Ἕλενος Πριάμοιο φίλος παῖς σύνθετο θυμῷ  <br>
            βουλήν, ἥ ῥα θεοῖσιν ἐφήνδανε μητιόωσι:  <br>
            στῆ δὲ παρ' Ἕκτορ' ἰὼν καί μιν πρὸς μῦθον ἔειπεν:  <br>
            Ἕκτορ υἱὲ Πριάμοιο Διὶ μῆτιν ἀτάλαντε  <br>
            ἦ ῥά νύ μοί τι πίθοιο, κασίγνητος δέ τοί εἰμι:  <br>
            ἄλλους μὲν κάθισον Τρῶας καὶ πάντας Ἀχαιούς,  <br>
            αὐτὸς δὲ προκάλεσσαι Ἀχαιῶν ὅς τις ἄριστος  <br>
            ἀντίβιον μαχέσασθαι ἐν αἰνῇ δηϊοτῆτι:  <br>
            οὐ γάρ πώ τοι μοῖρα θανεῖν καὶ πότμον ἐπισπεῖν:  <br>
            ὣς γὰρ ἐγὼ ὄπ' ἄκουσα θεῶν αἰειγενετάων.  <br>
        </P>
        <P><A>7.54</A>  ὣς ἔφαθ', Ἕκτωρ δ' αὖτε χάρη μέγα μῦθον ἀκούσας,  <br>
            καί ῥ' ἐς μέσσον ἰὼν Τρώων ἀνέεργε φάλαγγας,  <br>
            μέσσου δουρὸς ἑλών: οἳ δ' ἱδρύνθησαν ἅπαντες.  <br>
            κὰδ δ' Ἀγαμέμνων εἷσεν ἐϋκνήμιδας Ἀχαιούς:  <br>
        </P>
        <P><A>7.58</A>  κὰδ δ' ἄρ' Ἀθηναίη τε καὶ ἀργυρότοξος Ἀπόλλων  <br>
            ἑζέσθην ὄρνισιν ἐοικότες αἰγυπιοῖσι  <br>
            φηγῷ ἐφ' ὑψηλῇ πατρὸς Διὸς αἰγιόχοιο  <br>
            ἀνδράσι τερπόμενοι: τῶν δὲ στίχες εἵατο πυκναὶ  <br>
            ἀσπίσι καὶ κορύθεσσι καὶ ἔγχεσι πεφρικυῖαι.  <br>
        </P>
        <P><A>7.63</A>  οἵη δὲ Ζεφύροιο ἐχεύατο πόντον ἔπι φρὶξ  <br>
            ὀρνυμένοιο νέον, μελάνει δέ τε πόντος ὑπ' αὐτῆς,  <br>
            τοῖαι ἄρα στίχες εἵατ' Ἀχαιῶν τε Τρώων τε  <br>
        </P>
        <P><A>7.66</A>  ἐν πεδίῳ: Ἕκτωρ δὲ μετ' ἀμφοτέροισιν ἔειπε:  <br>
            κέκλυτέ μευ Τρῶες καὶ ἐϋκνήμιδες Ἀχαιοὶ  <br>
            ὄφρ' εἴπω τά με θυμὸς ἐνὶ στήθεσσι κελεύει.  <br>
            ὅρκια μὲν Κρονίδης ὑψίζυγος οὐκ ἐτέλεσσεν,  <br>
            ἀλλὰ κακὰ φρονέων τεκμαίρεται ἀμφοτέροισιν  <br>
            εἰς ὅ κεν ἢ ὑμεῖς Τροίην εὔπυργον ἕλητε  <br>
            ἢ αὐτοὶ παρὰ νηυσὶ δαμείετε ποντοπόροισιν.  <br>
        </P>
        <P><A>7.73</A>  ὑμῖν δ' ἐν γὰρ ἔασιν ἀριστῆες Παναχαιῶν:  <br>
            τῶν νῦν ὅν τινα θυμὸς ἐμοὶ μαχέσασθαι ἀνώγει  <br>
            δεῦρ' ἴτω ἐκ πάντων πρόμος ἔμμεναι Ἕκτορι δίῳ.  <br>
            ὧδε δὲ μυθέομαι, Ζεὺς δ' ἄμμ' ἐπιμάρτυρος ἔστω:  <br>
        </P>
        <P><A>7.77</A>  εἰ μέν κεν ἐμὲ κεῖνος ἕλῃ ταναήκεϊ χαλκῷ,  <br>
            τεύχεα συλήσας φερέτω κοίλας ἐπὶ νῆας,  <br>
            σῶμα δὲ οἴκαδ' ἐμὸν δόμεναι πάλιν, ὄφρα πυρός με  <br>
            Τρῶες καὶ Τρώων ἄλοχοι λελάχωσι θανόντα.  <br>
        </P>
        <P><A>7.81</A>  εἰ δέ κ' ἐγὼ τὸν ἕλω, δώῃ δέ μοι εὖχος Ἀπόλλων,  <br>
            τεύχεα σύλησας οἴσω προτὶ Ἴλιον ἱρήν,  <br>
            καὶ κρεμόω προτὶ νηὸν Ἀπόλλωνος ἑκάτοιο,  <br>
            τὸν δὲ νέκυν ἐπὶ νῆας ἐϋσσέλμους ἀποδώσω,  <br>
            ὄφρά ἑ ταρχύσωσι κάρη κομόωντες Ἀχαιοί,  <br>
            σῆμά τέ οἱ χεύωσιν ἐπὶ πλατεῖ Ἑλλησπόντῳ.  <br>
        </P>
        <P><A>7.87</A>  καί ποτέ τις εἴπῃσι καὶ ὀψιγόνων ἀνθρώπων  <br>
            νηῒ πολυκλήϊδι πλέων ἐπὶ οἴνοπα πόντον:  <br>
            ἀνδρὸς μὲν τόδε σῆμα πάλαι κατατεθνηῶτος,  <br>
            ὅν ποτ' ἀριστεύοντα κατέκτανε φαίδιμος Ἕκτωρ.  <br>
            ὥς ποτέ τις ἐρέει: τὸ δ' ἐμὸν κλέος οὔ ποτ' ὀλεῖται.  <br>
        </P>
        <P><A>7.92</A>  ὣς ἔφαθ', οἱ δ' ἄρα πάντες ἀκὴν ἐγένοντο σιωπῇ:  <br>
            αἴδεσθεν μὲν ἀνήνασθαι, δεῖσαν δ' ὑποδέχθαι:  <br>
            ὀψὲ δὲ δὴ Μενέλαος ἀνίστατο καὶ μετέειπε  <br>
            νείκει ὀνειδίζων, μέγα δὲ στεναχίζετο θυμῷ:  <br>
            ὤ μοι ἀπειλητῆρες Ἀχαιΐδες οὐκέτ' Ἀχαιοί:  <br>
            ἦ μὲν δὴ λώβη τάδε γ' ἔσσεται αἰνόθεν αἰνῶς  <br>
            εἰ μή τις Δαναῶν νῦν Ἕκτορος ἀντίος εἶσιν.  <br>
        </P>
        <P><A>7.99</A>  ἀλλ' ὑμεῖς μὲν πάντες ὕδωρ καὶ γαῖα γένοισθε  <br>
            ἥμενοι αὖθι ἕκαστοι ἀκήριοι ἀκλεὲς αὔτως:  <br>
            τῷδε δ' ἐγὼν αὐτὸς θωρήξομαι: αὐτὰρ ὕπερθε  <br>
            νίκης πείρατ' ἔχονται ἐν ἀθανάτοισι θεοῖσιν.  <br>
        </P>
        <P><A>7.103</A>  ὣς ἄρα φωνήσας κατεδύσετο τεύχεα καλά.  <br>
            ἔνθά κέ τοι Μενέλαε φάνη βιότοιο τελευτὴ  <br>
            Ἕκτορος ἐν παλάμῃσιν, ἐπεὶ πολὺ φέρτερος ἦεν,  <br>
            εἰ μὴ ἀναΐξαντες ἕλον βασιλῆες Ἀχαιῶν,  <br>
            αὐτός τ' Ἀτρεΐδης εὐρὺ κρείων Ἀγαμέμνων  <br>
            δεξιτερῆς ἕλε χειρὸς ἔπος τ' ἔφατ' ἔκ τ' ὀνόμαζεν:  <br>
        </P>
        <P><A>7.109</A>  ἀφραίνεις Μενέλαε διοτρεφές, οὐδέ τί σε χρὴ  <br>
            ταύτης ἀφροσύνης: ἀνὰ δὲ σχέο κηδόμενός περ,  <br>
            μηδ' ἔθελ' ἐξ ἔριδος σεῦ ἀμείνονι φωτὶ μάχεσθαι  <br>
            Ἕκτορι Πριαμίδῃ, τόν τε στυγέουσι καὶ ἄλλοι.  <br>
            καὶ δ' Ἀχιλεὺς τούτῳ γε μάχῃ ἔνι κυδιανείρῃ  <br>
            ἔρριγ' ἀντιβολῆσαι, ὅ περ σέο πολλὸν ἀμείνων.  <br>
        </P>
        <P><A>7.115</A>  ἀλλὰ σὺ μὲν νῦν ἵζευ ἰὼν μετὰ ἔθνος ἑταίρων,  <br>
            τούτῳ δὲ πρόμον ἄλλον ἀναστήσουσιν Ἀχαιοί.  <br>
            εἴ περ ἀδειής τ' ἐστὶ καὶ εἰ μόθου ἔστ' ἀκόρητος,  <br>
            φημί μιν ἀσπασίως γόνυ κάμψειν, αἴ κε φύγῃσι  <br>
            δηΐου ἐκ πολέμοιο καὶ αἰνῆς δηϊοτῆτος.  <br>
        </P>
        <P><A>7.120</A>  ὣς εἰπὼν παρέπεισεν ἀδελφειοῦ φρένας ἥρως  <br>
            αἴσιμα παρειπών, ὃ δ' ἐπείθετο: τοῦ μὲν ἔπειτα  <br>
            γηθόσυνοι θεράποντες ἀπ' ὤμων τεύχε' ἕλοντο:  <br>
        </P>
        <P><A>7.123</A>  Νέστωρ δ' Ἀργείοισιν ἀνίστατο καὶ μετέειπεν:  <br>
            ὢ πόποι ἦ μέγα πένθος Ἀχαιΐδα γαῖαν ἱκάνει.  <br>
            ἦ κε μέγ' οἰμώξειε γέρων ἱππηλάτα Πηλεὺς  <br>
            ἐσθλὸς Μυρμιδόνων βουληφόρος ἠδ' ἀγορητής,  <br>
            ὅς ποτέ μ' εἰρόμενος μέγ' ἐγήθεεν ᾧ ἐνὶ οἴκῳ  <br>
            πάντων Ἀργείων ἐρέων γενεήν τε τόκον τε.  <br>
            τοὺς νῦν εἰ πτώσσοντας ὑφ' Ἕκτορι πάντας ἀκούσαι,  <br>
            πολλά κεν ἀθανάτοισι φίλας ἀνὰ χεῖρας ἀείραι  <br>
            θυμὸν ἀπὸ μελέων δῦναι δόμον Ἄϊδος εἴσω.  <br>
        </P>
        <P><A>7.132</A>  αἲ γὰρ Ζεῦ τε πάτερ καὶ Ἀθηναίη καὶ Ἄπολλον  <br>
            ἡβῷμ' ὡς ὅτ' ἐπ' ὠκυρόῳ Κελάδοντι μάχοντο  <br>
            ἀγρόμενοι Πύλιοί τε καὶ Ἀρκάδες ἐγχεσίμωροι  <br>
            Φειᾶς πὰρ τείχεσσιν Ἰαρδάνου ἀμφὶ ῥέεθρα.  <br>
        </P>
        <P><A>7.136</A>  τοῖσι δ' Ἐρευθαλίων πρόμος ἵστατο ἰσόθεος φὼς  <br>
            τεύχε' ἔχων ὤμοισιν Ἀρηϊθόοιο ἄνακτος  <br>
            δίου Ἀρηϊθόου, τὸν ἐπίκλησιν κορυνήτην  <br>
            ἄνδρες κίκλησκον καλλίζωνοί τε γυναῖκες  <br>
            οὕνεκ' ἄρ' οὐ τόξοισι μαχέσκετο δουρί τε μακρῷ,  <br>
            ἀλλὰ σιδηρείῃ κορύνῃ ῥήγνυσκε φάλαγγας.  <br>
        </P>
        <P><A>7.142</A>  τὸν Λυκόοργος ἔπεφνε δόλῳ, οὔ τι κράτεΐ γε,  <br>
            στεινωπῷ ἐν ὁδῷ ὅθ' ἄρ' οὐ κορύνη οἱ ὄλεθρον  <br>
            χραῖσμε σιδηρείη: πρὶν γὰρ Λυκόοργος ὑποφθὰς  <br>
            δουρὶ μέσον περόνησεν, ὃ δ' ὕπτιος οὔδει ἐρείσθη:  <br>
        </P>
        <P><A>7.146</A>  τεύχεα δ' ἐξενάριξε, τά οἱ πόρε χάλκεος Ἄρης.  <br>
            καὶ τὰ μὲν αὐτὸς ἔπειτα φόρει μετὰ μῶλον Ἄρηος:  <br>
            αὐτὰρ ἐπεὶ Λυκόοργος ἐνὶ μεγάροισιν ἐγήρα,  <br>
            δῶκε δ' Ἐρευθαλίωνι φίλῳ θεράποντι φορῆναι:  <br>
        </P>
        <P><A>7.150</A>  τοῦ ὅ γε τεύχε' ἔχων προκαλίζετο πάντας ἀρίστους.  <br>
            οἳ δὲ μάλ' ἐτρόμεον καὶ ἐδείδισαν, οὐδέ τις ἔτλη:  <br>
            ἀλλ' ἐμὲ θυμὸς ἀνῆκε πολυτλήμων πολεμίζειν  <br>
            θάρσεϊ ᾧ: γενεῇ δὲ νεώτατος ἔσκον ἁπάντων:  <br>
            καὶ μαχόμην οἱ ἐγώ, δῶκεν δέ μοι εὖχος Ἀθήνη.  <br>
            τὸν δὴ μήκιστον καὶ κάρτιστον κτάνον ἄνδρα:  <br>
            πολλὸς γάρ τις ἔκειτο παρήορος ἔνθα καὶ ἔνθα.  <br>
        </P>
        <P><A>7.157</A>  εἴθ' ὣς ἡβώοιμι, βίη δέ μοι ἔμπεδος εἴη:  <br>
            τώ κε τάχ' ἀντήσειε μάχης κορυθαίολος Ἕκτωρ.  <br>
            ὑμέων δ' οἵ περ ἔασιν ἀριστῆες Παναχαιῶν  <br>
            οὐδ' οἳ προφρονέως μέμαθ' Ἕκτορος ἀντίον ἐλθεῖν.  <br>
        </P>
        <P><A>7.161</A>  ὣς νείκεσσ' ὃ γέρων, οἳ δ' ἐννέα πάντες ἀνέσταν.  <br>
            ὦρτο πολὺ πρῶτος μὲν ἄναξ ἀνδρῶν Ἀγαμέμνων,  <br>
            τῷ δ' ἐπὶ Τυδεΐδης ὦρτο κρατερὸς Διομήδης,  <br>
            τοῖσι δ' ἐπ' Αἴαντες θοῦριν ἐπιειμένοι ἀλκήν,  <br>
            τοῖσι δ' ἐπ' Ἰδομενεὺς καὶ ὀπάων Ἰδομενῆος  <br>
            Μηριόνης ἀτάλαντος Ἐνυαλίῳ ἀνδρειφόντῃ,  <br>
            τοῖσι δ' ἐπ' Εὐρύπυλος Εὐαίμονος ἀγλαὸς υἱός,  <br>
            ἂν δὲ Θόας Ἀνδραιμονίδης καὶ δῖος Ὀδυσσεύς:  <br>
            πάντες ἄρ' οἵ γ' ἔθελον πολεμίζειν Ἕκτορι δίῳ.  <br>
        </P>
        <P><A>7.170</A>  τοῖς δ' αὖτις μετέειπε Γερήνιος ἱππότα Νέστωρ:  <br>
            κλήρῳ νῦν πεπάλασθε διαμπερὲς ὅς κε λάχῃσιν:  <br>
            οὗτος γὰρ δὴ ὀνήσει ἐϋκνήμιδας Ἀχαιούς,  <br>
            καὶ δ' αὐτὸς ὃν θυμὸν ὀνήσεται αἴ κε φύγῃσι  <br>
            δηΐου ἐκ πολέμοιο καὶ αἰνῆς δηϊοτῆτος.  <br>
        </P>
        <P><A>7.175</A>  ὣς ἔφαθ', οἳ δὲ κλῆρον ἐσημήναντο ἕκαστος,  <br>
            ἐν δ' ἔβαλον κυνέῃ Ἀγαμέμνονος Ἀτρεΐδαο.  <br>
            λαοὶ δ' ἠρήσαντο, θεοῖσι δὲ χεῖρας ἀνέσχον:  <br>
            ὧδε δέ τις εἴπεσκεν ἰδὼν εἰς οὐρανὸν εὐρύν:  <br>
            Ζεῦ πάτερ ἢ Αἴαντα λαχεῖν, ἢ Τυδέος υἱόν,  <br>
            ἢ αὐτὸν βασιλῆα πολυχρύσοιο Μυκήνης.  <br>
        </P>
        <P><A>7.181</A>  ὣς ἄρ' ἔφαν, πάλλεν δὲ Γερήνιος ἱππότα Νέστωρ,  <br>
            ἐκ δ' ἔθορε κλῆρος κυνέης ὃν ἄρ' ἤθελον αὐτοὶ  <br>
            Αἴαντος: κῆρυξ δὲ φέρων ἀν' ὅμιλον ἁπάντῃ  <br>
            δεῖξ' ἐνδέξια πᾶσιν ἀριστήεσσιν Ἀχαιῶν.  <br>
            οἳ δ' οὐ γιγνώσκοντες ἀπηνήναντο ἕκαστος.  <br>
        </P>
        <P><A>7.186</A>  ἀλλ' ὅτε δὴ τὸν ἵκανε φέρων ἀν' ὅμιλον ἁπάντῃ  <br>
            ὅς μιν ἐπιγράψας κυνέῃ βάλε φαίδιμος Αἴας,  <br>
            ἤτοι ὑπέσχεθε χεῖρ', ὃ δ' ἄρ' ἔμβαλεν ἄγχι παραστάς,  <br>
            γνῶ δὲ κλήρου σῆμα ἰδών, γήθησε δὲ θυμῷ.  <br>
            τὸν μὲν πὰρ πόδ' ἑὸν χαμάδις βάλε φώνησέν τε:  <br>
            ὦ φίλοι ἤτοι κλῆρος ἐμός, χαίρω δὲ καὶ αὐτὸς  <br>
            θυμῷ, ἐπεὶ δοκέω νικησέμεν Ἕκτορα δῖον.  <br>
        </P>
        <P><A>7.193</A>  ἀλλ' ἄγετ' ὄφρ' ἂν ἐγὼ πολεμήϊα τεύχεα δύω,  <br>
            τόφρ' ὑμεῖς εὔχεσθε Διὶ Κρονίωνι ἄνακτι  <br>
            σιγῇ ἐφ' ὑμείων ἵνα μὴ Τρῶές γε πύθωνται,  <br>
            ἠὲ καὶ ἀμφαδίην, ἐπεὶ οὔ τινα δείδιμεν ἔμπης:  <br>
            οὐ γάρ τίς με βίῃ γε ἑκὼν ἀέκοντα δίηται  <br>
            οὐδέ τι ἰδρείῃ, ἐπεὶ οὐδ' ἐμὲ νήϊδά γ' οὕτως  <br>
            ἔλπομαι ἐν Σαλαμῖνι γενέσθαι τε τραφέμεν τε.  <br>
        </P>
        <P><A>7.200</A>  ὣς ἔφαθ', οἳ δ' εὔχοντο Διὶ Κρονίωνι ἄνακτι:  <br>
            ὧδε δέ τις εἴπεσκεν ἰδὼν εἰς οὐρανὸν εὐρύν:  <br>
            Ζεῦ πάτερ Ἴδηθεν μεδέων κύδιστε μέγιστε  <br>
            δὸς νίκην Αἴαντι καὶ ἀγλαὸν εὖχος ἀρέσθαι:  <br>
            εἰ δὲ καὶ Ἕκτορά περ φιλέεις καὶ κήδεαι αὐτοῦ,  <br>
            ἴσην ἀμφοτέροισι βίην καὶ κῦδος ὄπασσον.  <br>
        </P>
        <P><A>7.206</A>  ὣς ἄρ' ἔφαν, Αἴας δὲ κορύσσετο νώροπι χαλκῷ.  <br>
            αὐτὰρ ἐπεὶ δὴ πάντα περὶ χροῒ ἕσσατο τεύχεα,  <br>
            σεύατ' ἔπειθ' οἷός τε πελώριος ἔρχεται Ἄρης,  <br>
            ὅς τ' εἶσιν πόλεμον δὲ μετ' ἀνέρας οὕς τε Κρονίων  <br>
            θυμοβόρου ἔριδος μένεϊ ξυνέηκε μάχεσθαι.  <br>
            τοῖος ἄρ' Αἴας ὦρτο πελώριος ἕρκος Ἀχαιῶν  <br>
            μειδιόων βλοσυροῖσι προσώπασι: νέρθε δὲ ποσσὶν  <br>
            ἤϊε μακρὰ βιβάς, κραδάων δολιχόσκιον ἔγχος.  <br>
        </P>
        <P><A>7.214</A>  τὸν δὲ καὶ Ἀργεῖοι μὲν ἐγήθεον εἰσορόωντες,  <br>
            Τρῶας δὲ τρόμος αἰνὸς ὑπήλυθε γυῖα ἕκαστον,  <br>
            Ἕκτορί τ' αὐτῷ θυμὸς ἐνὶ στήθεσσι πάτασσεν:  <br>
            ἀλλ' οὔ πως ἔτι εἶχεν ὑποτρέσαι οὐδ' ἀναδῦναι  <br>
            ἂψ λαῶν ἐς ὅμιλον, ἐπεὶ προκαλέσσατο χάρμῃ.  <br>
        </P>
        <P><A>7.219</A>  Αἴας δ' ἐγγύθεν ἦλθε φέρων σάκος ἠΰτε πύργον  <br>
            χάλκεον ἑπταβόειον, ὅ οἱ Τυχίος κάμε τεύχων  <br>
            σκυτοτόμων ὄχ' ἄριστος Ὕλῃ ἔνι οἰκία ναίων,  <br>
            ὅς οἱ ἐποίησεν σάκος αἰόλον ἑπταβόειον  <br>
            ταύρων ζατρεφέων, ἐπὶ δ' ὄγδοον ἤλασε χαλκόν.  <br>
        </P>
        <P><A>7.224</A>  τὸ πρόσθε στέρνοιο φέρων Τελαμώνιος Αἴας  <br>
            στῆ ῥα μάλ' Ἕκτορος ἐγγύς, ἀπειλήσας δὲ προσηύδα:  <br>
            Ἕκτορ νῦν μὲν δὴ σάφα εἴσεαι οἰόθεν οἶος  <br>
            οἷοι καὶ Δαναοῖσιν ἀριστῆες μετέασι  <br>
            καὶ μετ' Ἀχιλλῆα ῥηξήνορα θυμολέοντα.  <br>
            ἀλλ' ὃ μὲν ἐν νήεσσι κορωνίσι ποντοπόροισι  <br>
            κεῖτ' ἀπομηνίσας Ἀγαμέμνονι ποιμένι λαῶν:  <br>
            ἡμεῖς δ' εἰμὲν τοῖοι οἳ ἂν σέθεν ἀντιάσαιμεν  <br>
            καὶ πολέες: ἀλλ' ἄρχε μάχης ἠδὲ πτολέμοιο.  <br>
        </P>
        <P><A>7.233</A>  τὸν δ' αὖτε προσέειπε μέγας κορυθαίολος Ἕκτωρ:  <br>
            Αἶαν διογενὲς Τελαμώνιε κοίρανε λαῶν  <br>
            μή τί μευ ἠΰτε παιδὸς ἀφαυροῦ πειρήτιζε  <br>
            ἠὲ γυναικός, ἣ οὐκ οἶδεν πολεμήϊα ἔργα.  <br>
        </P>
        <P><A>7.237</A>  αὐτὰρ ἐγὼν εὖ οἶδα μάχας τ' ἀνδροκτασίας τε:  <br>
            οἶδ' ἐπὶ δεξιά, οἶδ' ἐπ' ἀριστερὰ νωμῆσαι βῶν  <br>
            ἀζαλέην, τό μοι ἔστι ταλαύρινον πολεμίζειν:  <br>
            οἶδα δ' ἐπαΐξαι μόθον ἵππων ὠκειάων:  <br>
            οἶδα δ' ἐνὶ σταδίῃ δηΐῳ μέλπεσθαι Ἄρηϊ.  <br>
            ἀλλ' οὐ γάρ σ' ἐθέλω βαλέειν τοιοῦτον ἐόντα  <br>
            λάθρῃ ὀπιπεύσας, ἀλλ' ἀμφαδόν, αἴ κε τύχωμι.  <br>
        </P>
        <P><A>7.244</A>  ἦ ῥα, καὶ ἀμπεπαλὼν προΐει δολιχόσκιον ἔγχος,  <br>
            καὶ βάλεν Αἴαντος δεινὸν σάκος ἑπταβόειον  <br>
            ἀκρότατον κατὰ χαλκόν, ὃς ὄγδοος ἦεν ἐπ' αὐτῷ.  <br>
            ἓξ δὲ διὰ πτύχας ἦλθε δαΐζων χαλκὸς ἀτειρής,  <br>
            ἐν τῇ δ' ἑβδομάτῃ ῥινῷ σχέτο: δεύτερος αὖτε  <br>
        </P>
        <P><A>7.249</A>  Αἴας διογενὴς προΐει δολιχόσκιον ἔγχος,  <br>
            καὶ βάλε Πριαμίδαο κατ' ἀσπίδα πάντοσ' ἐΐσην.  <br>
            διὰ μὲν ἀσπίδος ἦλθε φαεινῆς ὄβριμον ἔγχος,  <br>
            καὶ διὰ θώρηκος πολυδαιδάλου ἠρήρειστο:  <br>
            ἀντικρὺ δὲ παραὶ λαπάρην διάμησε χιτῶνα  <br>
            ἔγχος: ὃ δ' ἐκλίνθη καὶ ἀλεύατο κῆρα μέλαιναν.  <br>
        </P>
        <P><A>7.255</A>  τὼ δ' ἐκσπασσαμένω δολίχ' ἔγχεα χερσὶν ἅμ' ἄμφω  <br>
            σύν ῥ' ἔπεσον λείουσιν ἐοικότες ὠμοφάγοισιν  <br>
            ἢ συσὶ κάπροισιν, τῶν τε σθένος οὐκ ἀλαπαδνόν.  <br>
            Πριαμίδης μὲν ἔπειτα μέσον σάκος οὔτασε δουρί,  <br>
            οὐδ' ἔρρηξεν χαλκός, ἀνεγνάμφθη δέ οἱ αἰχμή.  <br>
        </P>
        <P><A>7.260</A>  Αἴας δ' ἀσπίδα νύξεν ἐπάλμενος: ἣ δὲ διαπρὸ  <br>
            ἤλυθεν ἐγχείη, στυφέλιξε δέ μιν μεμαῶτα,  <br>
            τμήδην δ' αὐχέν' ἐπῆλθε, μέλαν δ' ἀνεκήκιεν αἷμα,  <br>
        </P>
        <P><A>7.263</A>  ἀλλ' οὐδ' ὧς ἀπέληγε μάχης κορυθαίολος Ἕκτωρ,  <br>
            ἀλλ' ἀναχασσάμενος λίθον εἵλετο χειρὶ παχείῃ  <br>
            κείμενον ἐν πεδίῳ μέλανα τρηχύν τε μέγαν τε:  <br>
            τῷ βάλεν Αἴαντος δεινὸν σάκος ἑπταβόειον  <br>
            μέσσον ἐπομφάλιον: περιήχησεν δ' ἄρα χαλκός.  <br>
        </P>
        <P><A>7.268</A>  δεύτερος αὖτ' Αἴας πολὺ μείζονα λᾶαν ἀείρας  <br>
            ἧκ' ἐπιδινήσας, ἐπέρεισε δὲ ἶν' ἀπέλεθρον,  <br>
            εἴσω δ' ἀσπίδ' ἔαξε βαλὼν μυλοειδέϊ πέτρῳ,  <br>
            βλάψε δέ οἱ φίλα γούναθ': ὃ δ' ὕπτιος ἐξετανύσθη  <br>
            ἀσπίδι ἐγχριμφθείς: τὸν δ' αἶψ' ὤρθωσεν Ἀπόλλων.  <br>
        </P>
        <P><A>7.273</A>  καί νύ κε δὴ ξιφέεσσ' αὐτοσχεδὸν οὐτάζοντο,  <br>
            εἰ μὴ κήρυκες Διὸς ἄγγελοι ἠδὲ καὶ ἀνδρῶν  <br>
            ἦλθον, ὃ μὲν Τρώων, ὃ δ' Ἀχαιῶν χαλκοχιτώνων,  <br>
            Ταλθύβιός τε καὶ Ἰδαῖος πεπνυμένω ἄμφω:  <br>
            μέσσῳ δ' ἀμφοτέρων σκῆπτρα σχέθον, εἶπέ τε μῦθον  <br>
            κῆρυξ Ἰδαῖος πεπνυμένα μήδεα εἰδώς:  <br>
        </P>
        <P><A>7.279</A>  μηκέτι παῖδε φίλω πολεμίζετε μηδὲ μάχεσθον:  <br>
            ἀμφοτέρω γὰρ σφῶϊ φιλεῖ νεφεληγερέτα Ζεύς,  <br>
            ἄμφω δ' αἰχμητά: τό γε δὴ καὶ ἴδμεν ἅπαντες.  <br>
            νὺξ δ' ἤδη τελέθει: ἀγαθὸν καὶ νυκτὶ πιθέσθαι.  <br>
        </P>
        <P><A>7.283</A>  τὸν δ' ἀπαμειβόμενος προσέφη Τελαμώνιος Αἴας:  <br>
            Ἰδαῖ' Ἕκτορα ταῦτα κελεύετε μυθήσασθαι:  <br>
            αὐτὸς γὰρ χάρμῃ προκαλέσσατο πάντας ἀρίστους.  <br>
            ἀρχέτω: αὐτὰρ ἐγὼ μάλα πείσομαι ᾗ περ ἂν οὗτος.  <br>
        </P>
        <P><A>7.287</A>  τὸν δ' αὖτε προσέειπε μέγας κορυθαίολος Ἕκτωρ:  <br>
            Αἶαν ἐπεί τοι δῶκε θεὸς μέγεθός τε βίην τε  <br>
            καὶ πινυτήν, περὶ δ' ἔγχει Ἀχαιῶν φέρτατός ἐσσι,  <br>
            νῦν μὲν παυσώμεσθα μάχης καὶ δηϊοτῆτος  <br>
            σήμερον: ὕστερον αὖτε μαχησόμεθ' εἰς ὅ κε δαίμων  <br>
            ἄμμε διακρίνῃ, δώῃ δ' ἑτέροισί γε νίκην.  <br>
            νὺξ δ' ἤδη τελέθει: ἀγαθὸν καὶ νυκτὶ πιθέσθαι,  <br>
        </P>
        <P><A>7.294</A>  ὡς σύ τ' ἐϋφρήνῃς πάντας παρὰ νηυσὶν Ἀχαιούς,  <br>
            σούς τε μάλιστα ἔτας καὶ ἑταίρους, οἵ τοι ἔασιν:  <br>
            αὐτὰρ ἐγὼ κατὰ ἄστυ μέγα Πριάμοιο ἄνακτος  <br>
            Τρῶας ἐϋφρανέω καὶ Τρῳάδας ἑλκεσιπέπλους,  <br>
            αἵ τέ μοι εὐχόμεναι θεῖον δύσονται ἀγῶνα.  <br>
        </P>
        <P><A>7.299</A>  δῶρα δ' ἄγ' ἀλλήλοισι περικλυτὰ δώομεν ἄμφω,  <br>
            ὄφρά τις ὧδ' εἴπῃσιν Ἀχαιῶν τε Τρώων τε:  <br>
            ἠμὲν ἐμαρνάσθην ἔριδος πέρι θυμοβόροιο,  <br>
            ἠδ' αὖτ' ἐν φιλότητι διέτμαγεν ἀρθμήσαντε.  <br>
        </P>
        <P><A>7.303</A>  ὣς ἄρα φωνήσας δῶκε ξίφος ἀργυρόηλον  <br>
            σὺν κολεῷ τε φέρων καὶ ἐϋτμήτῳ τελαμῶνι:  <br>
            Αἴας δὲ ζωστῆρα δίδου φοίνικι φαεινόν.  <br>
        </P>
        <P><A>7.306</A>  τὼ δὲ διακρινθέντε ὃ μὲν μετὰ λαὸν Ἀχαιῶν  <br>
            ἤϊ', ὃ δ' ἐς Τρώων ὅμαδον κίε: τοὶ δὲ χάρησαν,  <br>
            ὡς εἶδον ζωόν τε καὶ ἀρτεμέα προσιόντα,  <br>
            Αἴαντος προφυγόντα μένος καὶ χεῖρας ἀάπτους:  <br>
            καί ῥ' ἦγον προτὶ ἄστυ ἀελπτέοντες σόον εἶναι.  <br>
            Αἴαντ' αὖθ' ἑτέρωθεν ἐϋκνήμιδες Ἀχαιοὶ  <br>
            εἰς Ἀγαμέμνονα δῖον ἄγον κεχαρηότα νίκῃ.  <br>
        </P>
        <P><A>7.313</A>  οἳ δ' ὅτε δὴ κλισίῃσιν ἐν Ἀτρεΐδαο γένοντο,  <br>
            τοῖσι δὲ βοῦν ἱέρευσεν ἄναξ ἀνδρῶν Ἀγαμέμνων  <br>
            ἄρσενα πενταέτηρον ὑπερμενέϊ Κρονίωνι.  <br>
            τὸν δέρον ἀμφί θ' ἕπον, καί μιν διέχευαν ἅπαντα,  <br>
            μίστυλλόν τ' ἄρ' ἐπισταμένως πεῖράν τ' ὀβελοῖσιν,  <br>
            ὄπτησάν τε περιφραδέως, ἐρύσαντό τε πάντα.  <br>
        </P>
        <P><A>7.319</A>  αὐτὰρ ἐπεὶ παύσαντο πόνου τετύκοντό τε δαῖτα,  <br>
            δαίνυντ', οὐδέ τι θυμὸς ἐδεύετο δαιτὸς ἐΐσης:  <br>
            νώτοισιν δ' Αἴαντα διηνεκέεσσι γέραιρεν  <br>
            ἥρως Ἀτρεΐδης εὐρὺ κρείων Ἀγαμέμνων.  <br>
        </P>
        <P><A>7.323</A>  αὐτὰρ ἐπεὶ πόσιος καὶ ἐδητύος ἐξ ἔρον ἕντο,  <br>
            τοῖς ὁ γέρων πάμπρωτος ὑφαίνειν ἤρχετο μῆτιν  <br>
            Νέστωρ, οὗ καὶ πρόσθεν ἀρίστη φαίνετο βουλή:  <br>
            ὅ σφιν ἐϋφρονέων ἀγορήσατο καὶ μετέειπεν:  <br>
        </P>
        <P><A>7.327</A>  Ἀτρεΐδη τε καὶ ἄλλοι ἀριστῆες Παναχαιῶν,  <br>
            πολλοὶ γὰρ τεθνᾶσι κάρη κομόωντες Ἀχαιοί,  <br>
            τῶν νῦν αἷμα κελαινὸν ἐΰρροον ἀμφὶ Σκάμανδρον  <br>
            ἐσκέδασ' ὀξὺς Ἄρης, ψυχαὶ δ' Ἄϊδος δὲ κατῆλθον:  <br>
        </P>
        <P><A>7.331</A>  τώ σε χρὴ πόλεμον μὲν ἅμ' ἠοῖ παῦσαι Ἀχαιῶν,  <br>
            αὐτοὶ δ' ἀγρόμενοι κυκλήσομεν ἐνθάδε νεκροὺς  <br>
            βουσὶ καὶ ἡμιόνοισιν: ἀτὰρ κατακήομεν αὐτοὺς  <br>
            τυτθὸν ἀπὸ πρὸ νεῶν, ὥς κ' ὀστέα παισὶν ἕκαστος  <br>
            οἴκαδ' ἄγῃ ὅτ' ἂν αὖτε νεώμεθα πατρίδα γαῖαν.  <br>
        </P>
        <P><A>7.336</A>  τύμβον δ' ἀμφὶ πυρὴν ἕνα χεύομεν ἐξαγαγόντες  <br>
            ἄκριτον ἐκ πεδίου: ποτὶ δ' αὐτὸν δείμομεν ὦκα  <br>
            πύργους ὑψηλοὺς εἶλαρ νηῶν τε καὶ αὐτῶν.  <br>
            ἐν δ' αὐτοῖσι πύλας ποιήσομεν εὖ ἀραρυίας,  <br>
            ὄφρα δι' αὐτάων ἱππηλασίη ὁδὸς εἴη:  <br>
            ἔκτοσθεν δὲ βαθεῖαν ὀρύξομεν ἐγγύθι τάφρον,  <br>
            ἥ χ' ἵππον καὶ λαὸν ἐρυκάκοι ἀμφὶς ἐοῦσα,  <br>
            μή ποτ' ἐπιβρίσῃ πόλεμος Τρώων ἀγερώχων.  <br>
            ὣς ἔφαθ', οἳ δ' ἄρα πάντες ἐπῄνησαν βασιλῆες.  <br>
        </P>
        <P><A>7.345</A>  Τρώων αὖτ' ἀγορὴ γένετ' Ἰλίου ἐν πόλει ἄκρῃ  <br>
            δεινὴ τετρηχυῖα, παρὰ Πριάμοιο θύρῃσι:  <br>
            τοῖσιν δ' Ἀντήνωρ πεπνυμένος ἦρχ' ἀγορεύειν:  <br>
            κέκλυτέ μευ Τρῶες καὶ Δάρδανοι ἠδ' ἐπίκουροι,  <br>
            ὄφρ' εἴπω τά με θυμὸς ἐνὶ στήθεσσι κελεύει.  <br>
        </P>
        <P><A>7.350</A>  δεῦτ' ἄγετ' Ἀργείην Ἑλένην καὶ κτήμαθ' ἅμ' αὐτῇ  <br>
            δώομεν Ἀτρεΐδῃσιν ἄγειν: νῦν δ' ὅρκια πιστὰ  <br>
            ψευσάμενοι μαχόμεσθα: τὼ οὔ νύ τι κέρδιον ἡμῖν  <br>
            ἔλπομαι ἐκτελέεσθαι, ἵνα μὴ ῥέξομεν ὧδε.  <br>
        </P>
        <P><A>7.354</A>  ἤτοι ὅ γ' ὣς εἰπὼν κατ' ἄρ' ἕζετο: τοῖσι δ' ἀνέστη  <br>
            δῖος Ἀλέξανδρος Ἑλένης πόσις ἠϋκόμοιο,  <br>
            ὅς μιν ἀμειβόμενος ἔπεα πτερόεντα προσηύδα:  <br>
            Ἀντῆνορ σὺ μὲν οὐκέτ' ἐμοὶ φίλα ταῦτ' ἀγορεύεις:  <br>
            οἶσθα καὶ ἄλλον μῦθον ἀμείνονα τοῦδε νοῆσαι.  <br>
            εἰ δ' ἐτεὸν δὴ τοῦτον ἀπὸ σπουδῆς ἀγορεύεις,  <br>
            ἐξ ἄρα δή τοι ἔπειτα θεοὶ φρένας ὤλεσαν αὐτοί.  <br>
        </P>
        <P><A>7.361</A>  αὐτὰρ ἐγὼ Τρώεσσι μεθ' ἱπποδάμοις ἀγορεύσω:  <br>
            ἀντικρὺ δ' ἀπόφημι γυναῖκα μὲν οὐκ ἀποδώσω:  <br>
            κτήματα δ' ὅσσ' ἀγόμην ἐξ Ἄργεος ἡμέτερον δῶ  <br>
            πάντ' ἐθέλω δόμεναι καὶ οἴκοθεν ἄλλ' ἐπιθεῖναι.  <br>
        </P>
        <P><A>7.365</A>  ἤτοι ὅ γ' ὣς εἰπὼν κατ' ἄρ' ἕζετο: τοῖσι δ' ἀνέστη  <br>
            Δαρδανίδης Πρίαμος, θεόφιν μήστωρ ἀτάλαντος,  <br>
            ὅ σφιν ἐϋφρονέων ἀγορήσατο καὶ μετέειπε:  <br>
            κέκλυτέ μευ Τρῶες καὶ Δάρδανοι ἠδ' ἐπίκουροι,  <br>
            ὄφρ' εἴπω τά με θυμὸς ἐνὶ στήθεσσι κελεύει.  <br>
        </P>
        <P><A>7.370</A>  νῦν μὲν δόρπον ἕλεσθε κατὰ πτόλιν ὡς τὸ πάρος περ,  <br>
            καὶ φυλακῆς μνήσασθε καὶ ἐγρήγορθε ἕκαστος:  <br>
            ἠῶθεν δ' Ἰδαῖος ἴτω κοίλας ἐπὶ νῆας  <br>
            εἰπέμεν Ἀτρεΐδῃς Ἀγαμέμνονι καὶ Μενελάῳ  <br>
            μῦθον Ἀλεξάνδροιο, τοῦ εἵνεκα νεῖκος ὄρωρε:  <br>
        </P>
        <P><A>7.375</A>  καὶ δὲ τόδ' εἰπέμεναι πυκινὸν ἔπος, αἴ κ' ἐθέλωσι  <br>
            παύσασθαι πολέμοιο δυσηχέος, εἰς ὅ κε νεκροὺς  <br>
            κήομεν: ὕστερον αὖτε μαχησόμεθ' εἰς ὅ κε δαίμων  <br>
            ἄμμε διακρίνῃ, δώῃ δ' ἑτέροισί γε νίκην.  <br>
            ὣς ἔφαθ', οἳ δ' ἄρα τοῦ μάλα μὲν κλύον ἠδ' ἐπίθοντο:  <br>
            δόρπον ἔπειθ' εἵλοντο κατὰ στρατὸν ἐν τελέεσσιν:  <br>
        </P>
        <P><A>7.381</A>  ἠῶθεν δ' Ἰδαῖος ἔβη κοίλας ἐπὶ νῆας:  <br>
            τοὺς δ' εὗρ' εἰν ἀγορῇ Δαναοὺς θεράποντας Ἄρηος  <br>
            νηῒ πάρα πρύμνῃ Ἀγαμέμνονος: αὐτὰρ ὃ τοῖσι  <br>
            στὰς ἐν μέσσοισιν μετεφώνεεν ἠπύτα κῆρυξ:  <br>
        </P>
        <P><A>7.385</A>  Ἀτρεΐδη τε καὶ ἄλλοι ἀριστῆες Παναχαιῶν  <br>
            ἠνώγει Πρίαμός τε καὶ ἄλλοι Τρῶες ἀγαυοὶ  <br>
            εἰπεῖν, αἴ κέ περ ὔμμι φίλον καὶ ἡδὺ γένοιτο,  <br>
            μῦθον Ἀλεξάνδροιο, τοῦ εἵνεκα νεῖκος ὄρωρε:  <br>
        </P>
        <P><A>7.389</A>  κτήματα μὲν ὅσ' Ἀλέξανδρος κοίλῃς ἐνὶ νηυσὶν  <br>
            ἠγάγετο Τροίηνδ': ὡς πρὶν ὤφελλ' ἀπολέσθαι:  <br>
            πάντ' ἐθέλει δόμεναι καὶ οἴκοθεν ἄλλ' ἐπιθεῖναι:  <br>
            κουριδίην δ' ἄλοχον Μενελάου κυδαλίμοιο  <br>
            οὔ φησιν δώσειν: ἦ μὴν Τρῶές γε κέλονται.  <br>
        </P>
        <P><A>7.394</A>  καὶ δὲ τόδ' ἠνώγεον εἰπεῖν ἔπος αἴ κ' ἐθέλητε  <br>
            παύσασθαι πολέμοιο δυσηχέος εἰς ὅ κε νεκροὺς  <br>
            κήομεν: ὕστερον αὖτε μαχησόμεθ' εἰς ὅ κε δαίμων  <br>
            ἄμμε διακρίνῃ, δώῃ δ' ἑτέροισί γε νίκην.  <br>
        </P>
        <P><A>7.398</A>  ὣς ἔφαθ', οἳ δ' ἄρα πάντες ἀκὴν ἐγένοντο σιωπῇ:  <br>
            ὀψὲ δὲ δὴ μετέειπε βοὴν ἀγαθὸς Διομήδης:  <br>
            μήτ' ἄρ τις νῦν κτήματ' Ἀλεξάνδροιο δεχέσθω  <br>
            μήθ' Ἑλένην: γνωτὸν δὲ καὶ ὃς μάλα νήπιός ἐστιν  <br>
            ὡς ἤδη Τρώεσσιν ὀλέθρου πείρατ' ἐφῆπται.  <br>
        </P>
        <P><A>7.403</A>  ὣς ἔφαθ', οἳ δ' ἄρα πάντες ἐπίαχον υἷες Ἀχαιῶν  <br>
            μῦθον ἀγασσάμενοι Διομήδεος ἱπποδάμοιο:  <br>
            καὶ τότ' ἄρ' Ἰδαῖον προσέφη κρείων Ἀγαμέμνων:  <br>
            Ἰδαῖ' ἤτοι μῦθον Ἀχαιῶν αὐτὸς ἀκούεις  <br>
            ὥς τοι ὑποκρίνονται: ἐμοὶ δ' ἐπιανδάνει οὕτως  <br>
        </P>
        <P><A>7.408</A>  ἀμφὶ δὲ νεκροῖσιν κατακαιέμεν οὔ τι μεγαίρω:  <br>
            οὐ γάρ τις φειδὼ νεκύων κατατεθνηώτων  <br>
            γίγνετ' ἐπεί κε θάνωσι πυρὸς μειλισσέμεν ὦκα.  <br>
            ὅρκια δὲ Ζεὺς ἴστω ἐρίγδουπος πόσις Ἥρης.  <br>
        </P>
        <P><A>7.412</A>  ὣς εἰπὼν τὸ σκῆπτρον ἀνέσχεθε πᾶσι θεοῖσιν,  <br>
            ἄψορρον δ' Ἰδαῖος ἔβη προτὶ Ἴλιον ἱρήν.  <br>
            οἳ δ' ἕατ' εἰν ἀγορῇ Τρῶες καὶ Δαρδανίωνες  <br>
            πάντες ὁμηγερέες, ποτιδέγμενοι ὁππότ' ἄρ' ἔλθοι  <br>
            Ἰδαῖος: ὃ δ' ἄρ' ἦλθε καὶ ἀγγελίην ἀπέειπε  <br>
        </P>
        <P><A>7.417</A>  στὰς ἐν μέσσοισιν: τοὶ δ' ὁπλίζοντο μάλ' ὦκα,  <br>
            ἀμφότερον νέκυάς τ' ἀγέμεν ἕτεροι δὲ μεθ' ὕλην:  <br>
            Ἀργεῖοι δ' ἑτέρωθεν ἐϋσσέλμων ἀπὸ νηῶν  <br>
            ὀτρύνοντο νέκυς τ' ἀγέμεν, ἕτεροι δὲ μεθ' ὕλην.  <br>
        </P>
        <P><A>7.421</A>  Ἠέλιος μὲν ἔπειτα νέον προσέβαλλεν ἀρούρας  <br>
            ἐξ ἀκαλαρρείταο βαθυρρόου Ὠκεανοῖο  <br>
            οὐρανὸν εἰσανιών: οἳ δ' ἤντεον ἀλλήλοισιν.  <br>
            ἔνθα διαγνῶναι χαλεπῶς ἦν ἄνδρα ἕκαστον:  <br>
            ἀλλ' ὕδατι νίζοντες ἄπο βρότον αἱματόεντα  <br>
            δάκρυα θερμὰ χέοντες ἀμαξάων ἐπάειραν.  <br>
        </P>
        <P><A>7.427</A>  οὐδ' εἴα κλαίειν Πρίαμος μέγας: οἳ δὲ σιωπῇ  <br>
            νεκροὺς πυρκαϊῆς ἐπινήνεον ἀχνύμενοι κῆρ,  <br>
            ἐν δὲ πυρὶ πρήσαντες ἔβαν προτὶ Ἴλιον ἱρήν.  <br>
            ὣς δ' αὔτως ἑτέρωθεν ἐϋκνήμιδες Ἀχαιοὶ  <br>
            νεκροὺς πυρκαϊῆς ἐπινήνεον ἀχνύμενοι κῆρ,  <br>
            ἐν δὲ πυρὶ πρήσαντες ἔβαν κοίλας ἐπὶ νῆας.  <br>
        </P>
        <P><A>7.433</A>  ἦμος δ' οὔτ' ἄρ πω ἠώς, ἔτι δ' ἀμφιλύκη νύξ,  <br>
            τῆμος ἄρ' ἀμφὶ πυρὴν κριτὸς ἔγρετο λαὸς Ἀχαιῶν,  <br>
            τύμβον δ' ἀμφ' αὐτὴν ἕνα ποίεον ἐξαγαγόντες  <br>
            ἄκριτον ἐκ πεδίου, ποτὶ δ' αὐτὸν τεῖχος ἔδειμαν  <br>
            πύργους θ' ὑψηλούς, εἶλαρ νηῶν τε καὶ αὐτῶν.  <br>
        </P>
        <P><A>7.438</A>  ἐν δ' αὐτοῖσι πύλας ἐνεποίεον εὖ ἀραρυίας,  <br>
            ὄφρα δι' αὐτάων ἱππηλασίη ὁδὸς εἴη:  <br>
            ἔκτοσθεν δὲ βαθεῖαν ἐπ' αὐτῷ τάφρον ὄρυξαν  <br>
            εὐρεῖαν μεγάλην, ἐν δὲ σκόλοπας κατέπηξαν.  <br>
            ὣς οἳ μὲν πονέοντο κάρη κομόωντες Ἀχαιοί:  <br>
        </P>
        <P><A>7.443</A>  οἳ δὲ θεοὶ πὰρ Ζηνὶ καθήμενοι ἀστεροπητῇ  <br>
            θηεῦντο μέγα ἔργον Ἀχαιῶν χαλκοχιτώνων.  <br>
            τοῖσι δὲ μύθων ἦρχε Ποσειδάων ἐνοσίχθων:  <br>
        </P>
        <P><A>7.446</A>  Ζεῦ πάτερ, ἦ ῥά τίς ἐστι βροτῶν ἐπ' ἀπείρονα γαῖαν  <br>
            ὅς τις ἔτ' ἀθανάτοισι νόον καὶ μῆτιν ἐνίψει;  <br>
            οὐχ ὁράᾳς ὅτι δ' αὖτε κάρη κομόωντες Ἀχαιοὶ  <br>
            τεῖχος ἐτειχίσσαντο νεῶν ὕπερ, ἀμφὶ δὲ τάφρον  <br>
            ἤλασαν, οὐδὲ θεοῖσι δόσαν κλειτὰς ἑκατόμβας;  <br>
        </P>
        <P><A>7.451</A>  τοῦ δ' ἤτοι κλέος ἔσται ὅσον τ' ἐπικίδναται ἠώς:  <br>
            τοῦ δ' ἐπιλήσονται τὸ ἐγὼ καὶ Φοῖβος Ἀπόλλων  <br>
            ἥρῳ Λαομέδοντι πολίσσαμεν ἀθλήσαντε.  <br>
        </P>
        <P><A>7.454</A>  τὸν δὲ μέγ' ὀχθήσας προσέφη νεφεληγερέτα Ζεύς:  <br>
            ὢ πόποι ἐννοσίγαι' εὐρυσθενές, οἷον ἔειπες.  <br>
            ἄλλός κέν τις τοῦτο θεῶν δείσειε νόημα,  <br>
            ὃς σέο πολλὸν ἀφαυρότερος χεῖράς τε μένος τε:  <br>
            σὸν δ' ἤτοι κλέος ἔσται ὅσον τ' ἐπικίδναται ἠώς.  <br>
        </P>
        <P><A>7.459</A>  ἄγρει μὰν ὅτ' ἂν αὖτε κάρη κομόωντες Ἀχαιοὶ  <br>
            οἴχωνται σὺν νηυσὶ φίλην ἐς πατρίδα γαῖαν  <br>
            τεῖχος ἀναρρήξας τὸ μὲν εἰς ἅλα πᾶν καταχεῦαι,  <br>
            αὖτις δ' ἠϊόνα μεγάλην ψαμάθοισι καλύψαι,  <br>
            ὥς κέν τοι μέγα τεῖχος ἀμαλδύνηται Ἀχαιῶν.  <br>
        </P>
        <P><A>7.464</A>  ὣς οἳ μὲν τοιαῦτα πρὸς ἀλλήλους ἀγόρευον,  <br>
            δύσετο δ' ἠέλιος, τετέλεστο δὲ ἔργον Ἀχαιῶν,  <br>
            βουφόνεον δὲ κατὰ κλισίας καὶ δόρπον ἕλοντο.  <br>
        </P>
        <P><A>7.467</A>  νῆες δ' ἐκ Λήμνοιο παρέσταν οἶνον ἄγουσαι  <br>
            πολλαί, τὰς προέηκεν Ἰησονίδης Εὔνηος,  <br>
            τόν ῥ' ἔτεχ' Ὑψιπύλη ὑπ' Ἰήσονι ποιμένι λαῶν.  <br>
            χωρὶς δ' Ἀτρεΐδῃς Ἀγαμέμνονι καὶ Μενελάῳ  <br>
            δῶκεν Ἰησονίδης ἀγέμεν μέθυ χίλια μέτρα.  <br>
        </P>
        <P><A>7.472</A>  ἔνθεν οἰνίζοντο κάρη κομόωντες Ἀχαιοί,  <br>
            ἄλλοι μὲν χαλκῷ, ἄλλοι δ' αἴθωνι σιδήρῳ,  <br>
            ἄλλοι δὲ ῥινοῖς, ἄλλοι δ' αὐτῇσι βόεσσιν,  <br>
            ἄλλοι δ' ἀνδραπόδεσσι: τίθεντο δὲ δαῖτα θάλειαν.  <br>
            παννύχιοι μὲν ἔπειτα κάρη κομόωντες Ἀχαιοὶ  <br>
            δαίνυντο, Τρῶες δὲ κατὰ πτόλιν ἠδ' ἐπίκουροι:  <br>
        </P>
        <P><A>7.478</A>  παννύχιος δέ σφιν κακὰ μήδετο μητίετα Ζεὺς  <br>
            σμερδαλέα κτυπέων: τοὺς δὲ χλωρὸν δέος ᾕρει:  <br>
            οἶνον δ' ἐκ δεπάων χαμάδις χέον, οὐδέ τις ἔτλη  <br>
            πρὶν πιέειν πρὶν λεῖψαι ὑπερμενέϊ Κρονίωνι.  <br>
            κοιμήσαντ' ἄρ' ἔπειτα καὶ ὕπνου δῶρον ἕλοντο.  <br>
        </P>
        <h4>ΙΛΙΑΔΟΣ Θ</h4>
        <P><A>8.1</A>  Ἠὼς μὲν κροκόπεπλος ἐκίδνατο πᾶσαν ἐπ' αἶαν,  <br>
            Ζεὺς δὲ θεῶν ἀγορὴν ποιήσατο τερπικέραυνος  <br>
            ἀκροτάτῃ κορυφῇ πολυδειράδος Οὐλύμποιο:  <br>
            αὐτὸς δέ σφ' ἀγόρευε, θεοὶ δ' ὑπὸ πάντες ἄκουον:  <br>
        </P>
        <P><A>8.5</A>  κέκλυτέ μευ πάντές τε θεοὶ πᾶσαί τε θέαιναι,  <br>
            ὄφρ' εἴπω τά με θυμὸς ἐνὶ στήθεσσι κελεύει.  <br>
            μήτέ τις οὖν θήλεια θεὸς τό γε μήτέ τις ἄρσην  <br>
            πειράτω διακέρσαι ἐμὸν ἔπος, ἀλλ' ἅμα πάντες  <br>
            αἰνεῖτ', ὄφρα τάχιστα τελευτήσω τάδε ἔργα.  <br>
        </P>
        <P><A>8.10</A>  ὃν δ' ἂν ἐγὼν ἀπάνευθε θεῶν ἐθέλοντα νοήσω  <br>
            ἐλθόντ' ἢ Τρώεσσιν ἀρηγέμεν ἢ Δαναοῖσι  <br>
            πληγεὶς οὐ κατὰ κόσμον ἐλεύσεται Οὔλυμπον δέ:  <br>
            ἤ μιν ἑλὼν ῥίψω ἐς Τάρταρον ἠερόεντα  <br>
            τῆλε μάλ', ἧχι βάθιστον ὑπὸ χθονός ἐστι βέρεθρον,  <br>
            ἔνθα σιδήρειαί τε πύλαι καὶ χάλκεος οὐδός,  <br>
            τόσσον ἔνερθ' Ἀΐδεω ὅσον οὐρανός ἐστ' ἀπὸ γαίης:  <br>
            γνώσετ' ἔπειθ' ὅσον εἰμὶ θεῶν κάρτιστος ἁπάντων.  <br>
        </P>
        <P><A>8.18</A>  εἰ δ' ἄγε πειρήσασθε θεοὶ ἵνα εἴδετε πάντες:  <br>
            σειρὴν χρυσείην ἐξ οὐρανόθεν κρεμάσαντες  <br>
            πάντές τ' ἐξάπτεσθε θεοὶ πᾶσαί τε θέαιναι:  <br>
            ἀλλ' οὐκ ἂν ἐρύσαιτ' ἐξ οὐρανόθεν πεδίον δὲ  <br>
            Ζῆν' ὕπατον μήστωρ', οὐδ' εἰ μάλα πολλὰ κάμοιτε.  <br>
        </P>
        <P><A>8.23</A>  ἀλλ' ὅτε δὴ καὶ ἐγὼ πρόφρων ἐθέλοιμι ἐρύσσαι,  <br>
            αὐτῇ κεν γαίῃ ἐρύσαιμ' αὐτῇ τε θαλάσσῃ:  <br>
            σειρὴν μέν κεν ἔπειτα περὶ ῥίον Οὐλύμποιο  <br>
            δησαίμην, τὰ δέ κ' αὖτε μετήορα πάντα γένοιτο.  <br>
            τόσσον ἐγὼ περί τ' εἰμὶ θεῶν περί τ' εἴμ' ἀνθρώπων.  <br>
        </P>
        <P><A>8.28</A>  ὣς ἔφαθ', οἱ δ' ἄρα πάντες ἀκὴν ἐγένοντο σιωπῇ  <br>
            μῦθον ἀγασσάμενοι: μάλα γὰρ κρατερῶς ἀγόρευσεν.  <br>
            ὀψὲ δὲ δὴ μετέειπε θεὰ γλαυκῶπις Ἀθήνη:  <br>
            ὦ πάτερ ἡμέτερε Κρονίδη ὕπατε κρειόντων  <br>
            εὖ νυ καὶ ἡμεῖς ἴδμεν ὅ τοι σθένος οὐκ ἐπιεικτόν:  <br>
            ἀλλ' ἔμπης Δαναῶν ὀλοφυρόμεθ' αἰχμητάων,  <br>
            οἵ κεν δὴ κακὸν οἶτον ἀναπλήσαντες ὄλωνται.  <br>
        </P>
        <P><A>8.35</A>  ἀλλ' ἤτοι πολέμου μὲν ἀφεξόμεθ' ὡς σὺ κελεύεις:  <br>
            βουλὴν δ' Ἀργείοις ὑποθησόμεθ' ἥ τις ὀνήσει,  <br>
            ὡς μὴ πάντες ὄλωνται ὀδυσσαμένοιο τεοῖο.  <br>
        </P>
        <P><A>8.38</A>  τὴν δ' ἐπιμειδήσας προσέφη νεφεληγερέτα Ζεύς:  <br>
            θάρσει Τριτογένεια φίλον τέκος: οὔ νύ τι θυμῷ  <br>
            πρόφρονι μυθέομαι, ἐθέλω δέ τοι ἤπιος εἶναι.  <br>
        </P>
        <P><A>8.41</A>  ὣς εἰπὼν ὑπ' ὄχεσφι τιτύσκετο χαλκόποδ' ἵππω  <br>
            ὠκυπέτα χρυσέῃσιν ἐθείρῃσιν κομόωντε,  <br>
            χρυσὸν δ' αὐτὸς ἔδυνε περὶ χροΐ, γέντο δ' ἱμάσθλην  <br>
            χρυσείην εὔτυκτον, ἑοῦ δ' ἐπεβήσετο δίφρου,  <br>
            μάστιξεν δ' ἐλάαν: τὼ δ' οὐκ ἀέκοντε πετέσθην  <br>
            μεσσηγὺς γαίης τε καὶ οὐρανοῦ ἀστερόεντος.  <br>
        </P>
        <P><A>8.47</A>  Ἴδην δ' ἵκανεν πολυπίδακα μητέρα θηρῶν  <br>
            Γάργαρον, ἔνθά τέ οἱ τέμενος βωμός τε θυήεις.  <br>
            ἔνθ' ἵππους ἔστησε πατὴρ ἀνδρῶν τε θεῶν τε  <br>
            λύσας ἐξ ὀχέων, κατὰ δ' ἠέρα πουλὺν ἔχευεν.  <br>
            αὐτὸς δ' ἐν κορυφῇσι καθέζετο κύδεϊ γαίων  <br>
            εἰσορόων Τρώων τε πόλιν καὶ νῆας Ἀχαιῶν.  <br>
        </P>
        <P><A>8.53</A>  οἳ δ' ἄρα δεῖπνον ἕλοντο κάρη κομόωντες Ἀχαιοὶ  <br>
            ῥίμφα κατὰ κλισίας, ἀπὸ δ' αὐτοῦ θωρήσσοντο.  <br>
            Τρῶες δ' αὖθ' ἑτέρωθεν ἀνὰ πτόλιν ὁπλίζοντο  <br>
            παυρότεροι: μέμασαν δὲ καὶ ὧς ὑσμῖνι μάχεσθαι  <br>
            χρειοῖ ἀναγκαίῃ, πρό τε παίδων καὶ πρὸ γυναικῶν.  <br>
            πᾶσαι δ' ὠΐγνυντο πύλαι, ἐκ δ' ἔσσυτο λαός,  <br>
            πεζοί θ' ἱππῆές τε: πολὺς δ' ὀρυμαγδὸς ὀρώρει.  <br>
        </P>
        <P><A>8.60</A>  οἳ δ' ὅτε δή ῥ' ἐς χῶρον ἕνα ξυνιόντες ἵκοντο  <br>
            σύν ῥ' ἔβαλον ῥινούς, σὺν δ' ἔγχεα καὶ μένε' ἀνδρῶν  <br>
            χαλκεοθωρήκων: ἀτὰρ ἀσπίδες ὀμφαλόεσσαι  <br>
            ἔπληντ' ἀλλήλῃσι, πολὺς δ' ὀρυμαγδὸς ὀρώρει.  <br>
            ἔνθα δ' ἅμ' οἰμωγή τε καὶ εὐχωλὴ πέλεν ἀνδρῶν  <br>
            ὀλλύντων τε καὶ ὀλλυμένων, ῥέε δ' αἵματι γαῖα.  <br>
        </P>
        <P><A>8.66</A>  ὄφρα μὲν ἠὼς ἦν καὶ ἀέξετο ἱερὸν ἦμαρ,  <br>
            τόφρα μάλ' ἀμφοτέρων βέλε' ἥπτετο, πῖπτε δὲ λαός.  <br>
            ἦμος δ' Ἠέλιος μέσον οὐρανὸν ἀμφιβεβήκει,  <br>
            καὶ τότε δὴ χρύσεια πατὴρ ἐτίταινε τάλαντα:  <br>
            ἐν δ' ἐτίθει δύο κῆρε τανηλεγέος θανάτοιο  <br>
            Τρώων θ' ἱπποδάμων καὶ Ἀχαιῶν χαλκοχιτώνων,  <br>
        </P>
        <P><A>8.72</A>  ἕλκε δὲ μέσσα λαβών: ῥέπε δ' αἴσιμον ἦμαρ Ἀχαιῶν.  <br>
            αἳ μὲν Ἀχαιῶν κῆρες ἐπὶ χθονὶ πουλυβοτείρῃ  <br>
            ἑζέσθην, Τρώων δὲ πρὸς οὐρανὸν εὐρὺν ἄερθεν:  <br>
            αὐτὸς δ' ἐξ Ἴδης μεγάλ' ἔκτυπε, δαιόμενον δὲ  <br>
            ἧκε σέλας μετὰ λαὸν Ἀχαιῶν: οἳ δὲ ἰδόντες  <br>
            θάμβησαν, καὶ πάντας ὑπὸ χλωρὸν δέος εἷλεν.  <br>
            ἔνθ' οὔτ' Ἰδομενεὺς τλῆ μίμνειν οὔτ' Ἀγαμέμνων,  <br>
            οὔτε δύ' Αἴαντες μενέτην θεράποντες Ἄρηος:  <br>
        </P>
        <P><A>8.80</A>  Νέστωρ οἶος ἔμιμνε Γερήνιος οὖρος Ἀχαιῶν  <br>
            οὔ τι ἑκών, ἀλλ' ἵππος ἐτείρετο, τὸν βάλεν ἰῷ  <br>
            δῖος Ἀλέξανδρος Ἑλένης πόσις ἠϋκόμοιο  <br>
            ἄκρην κὰκ κορυφήν, ὅθι τε πρῶται τρίχες ἵππων  <br>
            κρανίῳ ἐμπεφύασι, μάλιστα δὲ καίριόν ἐστιν.  <br>
            ἀλγήσας δ' ἀνέπαλτο, βέλος δ' εἰς ἐγκέφαλον δῦ,  <br>
            σὺν δ' ἵππους ἐτάραξε κυλινδόμενος περὶ χαλκῷ.  <br>
        </P>
        <P><A>8.87</A>  ὄφρ' ὁ γέρων ἵπποιο παρηορίας ἀπέταμνε  <br>
            φασγάνῳ ἀΐσσων, τόφρ' Ἕκτορος ὠκέες ἵπποι  <br>
            ἦλθον ἀν' ἰωχμὸν θρασὺν ἡνίοχον φορέοντες  <br>
            Ἕκτορα: καί νύ κεν ἔνθ' ὁ γέρων ἀπὸ θυμὸν ὄλεσσεν  <br>
        </P>
        <P><A>8.91</A>  εἰ μὴ ἄρ' ὀξὺ νόησε βοὴν ἀγαθὸς Διομήδης:  <br>
            σμερδαλέον δ' ἐβόησεν ἐποτρύνων Ὀδυσῆα:  <br>
            διογενὲς Λαερτιάδη πολυμήχαν' Ὀδυσσεῦ  <br>
        </P>
        <P><A>8.94</A>  πῇ φεύγεις μετὰ νῶτα βαλὼν κακὸς ὣς ἐν ὁμίλῳ;  <br>
            μή τίς τοι φεύγοντι μεταφρένῳ ἐν δόρυ πήξῃ:  <br>
            ἀλλὰ μέν' ὄφρα γέροντος ἀπώσομεν ἄγριον ἄνδρα.  <br>
            ὣς ἔφατ', οὐδ' ἐσάκουσε πολύτλας δῖος Ὀδυσσεύς,  <br>
            ἀλλὰ παρήϊξεν κοίλας ἐπὶ νῆας Ἀχαιῶν.  <br>
        </P>
        <P><A>8.99</A>  Τυδεΐδης δ' αὐτός περ ἐὼν προμάχοισιν ἐμίχθη,  <br>
            στῆ δὲ πρόσθ' ἵππων Νηληϊάδαο γέροντος,  <br>
            καί μιν φωνήσας ἔπεα πτερόεντα προσηύδα:  <br>
            ὦ γέρον ἦ μάλα δή σε νέοι τείρουσι μαχηταί,  <br>
            σὴ δὲ βίη λέλυται, χαλεπὸν δέ σε γῆρας ὀπάζει,  <br>
            ἠπεδανὸς δέ νύ τοι θεράπων, βραδέες δέ τοι ἵπποι.  <br>
        </P>
        <P><A>8.105</A>  ἀλλ' ἄγ' ἐμῶν ὀχέων ἐπιβήσεο, ὄφρα ἴδηαι  <br>
            οἷοι Τρώϊοι ἵπποι ἐπιστάμενοι πεδίοιο  <br>
            κραιπνὰ μάλ' ἔνθα καὶ ἔνθα διωκέμεν ἠδὲ φέβεσθαι,  <br>
            οὕς ποτ' ἀπ' Αἰνείαν ἑλόμην μήστωρε φόβοιο.  <br>
            τούτω μὲν θεράποντε κομείτων, τώδε δὲ νῶϊ  <br>
            Τρωσὶν ἐφ' ἱπποδάμοις ἰθύνομεν, ὄφρα καὶ Ἕκτωρ  <br>
            εἴσεται εἰ καὶ ἐμὸν δόρυ μαίνεται ἐν παλάμῃσιν.  <br>
        </P>
        <P><A>8.112</A>  ὣς ἔφατ', οὐδ' ἀπίθησε Γερήνιος ἱππότα Νέστωρ.  <br>
            Νεστορέας μὲν ἔπειθ' ἵππους θεράποντε κομείτην  <br>
            ἴφθιμοι Σθένελός τε καὶ Εὐρυμέδων ἀγαπήνωρ.  <br>
            τὼ δ' εἰς ἀμφοτέρω Διομήδεος ἅρματα βήτην:  <br>
            Νέστωρ δ' ἐν χείρεσσι λάβ' ἡνία σιγαλόεντα,  <br>
            μάστιξεν δ' ἵππους: τάχα δ' Ἕκτορος ἄγχι γένοντο.  <br>
        </P>
        <P><A>8.118</A>  τοῦ δ' ἰθὺς μεμαῶτος ἀκόντισε Τυδέος υἱός:  <br>
            καὶ τοῦ μέν ῥ' ἀφάμαρτεν, ὃ δ' ἡνίοχον θεράποντα  <br>
            υἱὸν ὑπερθύμου Θηβαίου Ἠνιοπῆα  <br>
            ἵππων ἡνί' ἔχοντα βάλε στῆθος παρὰ μαζόν.  <br>
            ἤριπε δ' ἐξ ὀχέων, ὑπερώησαν δέ οἱ ἵπποι  <br>
            ὠκύποδες: τοῦ δ' αὖθι λύθη ψυχή τε μένος τε.  <br>
        </P>
        <P><A>8.124</A>  Ἕκτορα δ' αἰνὸν ἄχος πύκασε φρένας ἡνιόχοιο:  <br>
            τὸν μὲν ἔπειτ' εἴασε καὶ ἀχνύμενός περ ἑταίρου  <br>
            κεῖσθαι, ὃ δ' ἡνίοχον μέθεπε θρασύν: οὐδ' ἄρ' ἔτι δὴν  <br>
            ἵππω δευέσθην σημάντορος: αἶψα γὰρ εὗρεν  <br>
            Ἰφιτίδην Ἀρχεπτόλεμον θρασύν, ὅν ῥα τόθ' ἵππων  <br>
            ὠκυπόδων ἐπέβησε, δίδου δέ οἱ ἡνία χερσίν.  <br>
        </P>
        <P><A>8.130</A>  ἔνθά κε λοιγὸς ἔην καὶ ἀμήχανα ἔργα γένοντο,  <br>
            καί νύ κε σήκασθεν κατὰ Ἴλιον ἠΰτε ἄρνες,  <br>
            εἰ μὴ ἄρ' ὀξὺ νόησε πατὴρ ἀνδρῶν τε θεῶν τε:  <br>
            βροντήσας δ' ἄρα δεινὸν ἀφῆκ' ἀργῆτα κεραυνόν,  <br>
            κὰδ δὲ πρόσθ' ἵππων Διομήδεος ἧκε χαμᾶζε:  <br>
            δεινὴ δὲ φλὸξ ὦρτο θεείου καιομένοιο,  <br>
            τὼ δ' ἵππω δείσαντε καταπτήτην ὑπ' ὄχεσφι:  <br>
        </P>
        <P><A>8.137</A>  Νέστορα δ' ἐκ χειρῶν φύγον ἡνία σιγαλόεντα,  <br>
            δεῖσε δ' ὅ γ' ἐν θυμῷ, Διομήδεα δὲ προσέειπε:  <br>
            Τυδεΐδη ἄγε δ' αὖτε φόβον δ' ἔχε μώνυχας ἵππους.  <br>
            ἦ οὐ γιγνώσκεις ὅ τοι ἐκ Διὸς οὐχ ἕπετ' ἀλκή;  <br>
            νῦν μὲν γὰρ τούτῳ Κρονίδης Ζεὺς κῦδος ὀπάζει  <br>
            σήμερον: ὕστερον αὖτε καὶ ἡμῖν, αἴ κ' ἐθέλῃσι,  <br>
            δώσει: ἀνὴρ δέ κεν οὔ τι Διὸς νόον εἰρύσσαιτο  <br>
            οὐδὲ μάλ' ἴφθιμος, ἐπεὶ ἦ πολὺ φέρτερός ἐστι.  <br>
        </P>
        <P><A>8.145</A>  τὸν δ' ἠμείβετ' ἔπειτα βοὴν ἀγαθὸς Διομήδης:  <br>
            ναὶ δὴ ταῦτά γε πάντα γέρον κατὰ μοῖραν ἔειπες:  <br>
            ἀλλὰ τόδ' αἰνὸν ἄχος κραδίην καὶ θυμὸν ἱκάνει:  <br>
            Ἕκτωρ γάρ ποτε φήσει ἐνὶ Τρώεσσ' ἀγορεύων:  <br>
            Τυδεΐδης ὑπ' ἐμεῖο φοβεύμενος ἵκετο νῆας.  <br>
            ὥς ποτ' ἀπειλήσει: τότε μοι χάνοι εὐρεῖα χθών.  <br>
        </P>
        <P><A>8.151</A>  τὸν δ' ἠμείβετ' ἔπειτα Γερήνιος ἱππότα Νέστωρ:  <br>
            ὤ μοι Τυδέος υἱὲ δαΐφρονος, οἷον ἔειπες.  <br>
            εἴ περ γάρ σ' Ἕκτωρ γε κακὸν καὶ ἀνάλκιδα φήσει,  <br>
            ἀλλ' οὐ πείσονται Τρῶες καὶ Δαρδανίωνες  <br>
            καὶ Τρώων ἄλοχοι μεγαθύμων ἀσπιστάων,  <br>
            τάων ἐν κονίῃσι βάλες θαλεροὺς παρακοίτας.  <br>
        </P>
        <P><A>8.157</A>  ὣς ἄρα φωνήσας φύγαδε τράπε μώνυχας ἵππους  <br>
            αὖτις ἀν' ἰωχμόν: ἐπὶ δὲ Τρῶές τε καὶ Ἕκτωρ  <br>
            ἠχῇ θεσπεσίῃ βέλεα στονόεντα χέοντο.  <br>
            τῷ δ' ἐπὶ μακρὸν ἄϋσε μέγας κορυθαίολος Ἕκτωρ:  <br>
        </P>
        <P><A>8.161</A>  Τυδεΐδη περὶ μέν σε τίον Δαναοὶ ταχύπωλοι  <br>
            ἕδρῃ τε κρέασίν τε ἰδὲ πλείοις δεπάεσσι:  <br>
            νῦν δέ σ' ἀτιμήσουσι: γυναικὸς ἄρ' ἀντὶ τέτυξο.  <br>
            ἔρρε κακὴ γλήνη, ἐπεὶ οὐκ εἴξαντος ἐμεῖο  <br>
            πύργων ἡμετέρων ἐπιβήσεαι, οὐδὲ γυναῖκας  <br>
            ἄξεις ἐν νήεσσι: πάρος τοι δαίμονα δώσω.  <br>
        </P>
        <P><A>8.167</A>  ὣς φάτο, Τυδεΐδης δὲ διάνδιχα μερμήριξεν  <br>
            ἵππους τε στρέψαι καὶ ἐναντίβιον μαχέσασθαι.  <br>
            τρὶς μὲν μερμήριξε κατὰ φρένα καὶ κατὰ θυμόν,  <br>
            τρὶς δ' ἄρ' ἀπ' Ἰδαίων ὀρέων κτύπε μητίετα Ζεὺς  <br>
            σῆμα τιθεὶς Τρώεσσι μάχης ἑτεραλκέα νίκην.  <br>
        </P>
        <P><A>8.172</A>  Ἕκτωρ δὲ Τρώεσσιν ἐκέκλετο μακρὸν ἀΰσας:  <br>
            Τρῶες καὶ Λύκιοι καὶ Δάρδανοι ἀγχιμαχηταὶ  <br>
            ἀνέρες ἔστε φίλοι, μνήσασθε δὲ θούριδος ἀλκῆς.  <br>
            γιγνώσκω δ' ὅτι μοι πρόφρων κατένευσε Κρονίων  <br>
            νίκην καὶ μέγα κῦδος, ἀτὰρ Δαναοῖσί γε πῆμα:  <br>
        </P>
        <P><A>8.177</A>  νήπιοι οἳ ἄρα δὴ τάδε τείχεα μηχανόωντο  <br>
            ἀβλήχρ' οὐδενόσωρα: τὰ δ' οὐ μένος ἁμὸν ἐρύξει:  <br>
            ἵπποι δὲ ῥέα τάφρον ὑπερθορέονται ὀρυκτήν.  <br>
            ἀλλ' ὅτε κεν δὴ νηυσὶν ἔπι γλαφυρῇσι γένωμαι,  <br>
            μνημοσύνη τις ἔπειτα πυρὸς δηΐοιο γενέσθω,  <br>
            ὡς πυρὶ νῆας ἐνιπρήσω, κτείνω δὲ καὶ αὐτοὺς  <br>
            Ἀργείους παρὰ νηυσὶν ἀτυζομένους ὑπὸ καπνοῦ.  <br>
        </P>
        <P><A>8.184</A>  ὣς εἰπὼν ἵπποισιν ἐκέκλετο φώνησέν τε:  <br>
            Ξάνθέ τε καὶ σὺ Πόδαργε καὶ Αἴθων Λάμπέ τε δῖε  <br>
            νῦν μοι τὴν κομιδὴν ἀποτίνετον, ἣν μάλα πολλὴν  <br>
            Ἀνδρομάχη θυγάτηρ μεγαλήτορος Ἠετίωνος  <br>
            ὑμῖν πὰρ προτέροισι μελίφρονα πυρὸν ἔθηκεν  <br>
            οἶνόν τ' ἐγκεράσασα πιεῖν, ὅτε θυμὸς ἀνώγοι,  <br>
            ἢ ἐμοί, ὅς πέρ οἱ θαλερὸς πόσις εὔχομαι εἶναι.  <br>
        </P>
        <P><A>8.191</A>  ἀλλ' ἐφομαρτεῖτον καὶ σπεύδετον ὄφρα λάβωμεν  <br>
            ἀσπίδα Νεστορέην, τῆς νῦν κλέος οὐρανὸν ἵκει  <br>
            πᾶσαν χρυσείην ἔμεναι, κανόνας τε καὶ αὐτήν,  <br>
            αὐτὰρ ἀπ' ὤμοιιν Διομήδεος ἱπποδάμοιο  <br>
            δαιδάλεον θώρηκα, τὸν Ἥφαιστος κάμε τεύχων.  <br>
            εἰ τούτω κε λάβοιμεν, ἐελποίμην κεν Ἀχαιοὺς  <br>
            αὐτονυχὶ νηῶν ἐπιβησέμεν ὠκειάων.  <br>
        </P>
        <P><A>8.198</A>  ὣς ἔφατ' εὐχόμενος, νεμέσησε δὲ πότνια Ἥρη,  <br>
            σείσατο δ' εἰνὶ θρόνῳ, ἐλέλιξε δὲ μακρὸν Ὄλυμπον,  <br>
            καί ῥα Ποσειδάωνα μέγαν θεὸν ἀντίον ηὔδα:  <br>
        </P>
        <P><A>8.201</A>  ὢ πόποι ἐννοσίγαι' εὐρυσθενές, οὐδέ νυ σοί περ  <br>
            ὀλλυμένων Δαναῶν ὀλοφύρεται ἐν φρεσὶ θυμός.  <br>
            οἳ δέ τοι εἰς Ἑλίκην τε καὶ Αἰγὰς δῶρ' ἀνάγουσι  <br>
            πολλά τε καὶ χαρίεντα: σὺ δέ σφισι βούλεο νίκην.  <br>
            εἴ περ γάρ κ' ἐθέλοιμεν, ὅσοι Δαναοῖσιν ἀρωγοί,  <br>
            Τρῶας ἀπώσασθαι καὶ ἐρυκέμεν εὐρύοπα Ζῆν,  <br>
            αὐτοῦ κ' ἔνθ' ἀκάχοιτο καθήμενος οἶος ἐν Ἴδῃ.  <br>
        </P>
        <P><A>8.208</A>  τὴν δὲ μέγ' ὀχθήσας προσέφη κρείων ἐνοσίχθων:  <br>
            Ἥρη ἀπτοεπὲς ποῖον τὸν μῦθον ἔειπες.  <br>
            οὐκ ἂν ἔγωγ' ἐθέλοιμι Διὶ Κρονίωνι μάχεσθαι  <br>
            ἡμέας τοὺς ἄλλους, ἐπεὶ ἦ πολὺ φέρτερός ἐστιν.  <br>
        </P>
        <P><A>8.212</A>  ὣς οἳ μὲν τοιαῦτα πρὸς ἀλλήλους ἀγόρευον:  <br>
            τῶν δ' ὅσον ἐκ νηῶν ἀπὸ πύργου τάφρος ἔεργε  <br>
            πλῆθεν ὁμῶς ἵππων τε καὶ ἀνδρῶν ἀσπιστάων  <br>
            εἰλομένων: εἴλει δὲ θοῷ ἀτάλαντος Ἄρηϊ  <br>
            Ἕκτωρ Πριαμίδης, ὅτε οἱ Ζεὺς κῦδος ἔδωκε.  <br>
        </P>
        <P><A>8.217</A>  καί νύ κ' ἐνέπρησεν πυρὶ κηλέῳ νῆας ἐΐσας,  <br>
            εἰ μὴ ἐπὶ φρεσὶ θῆκ' Ἀγαμέμνονι πότνια Ἥρη  <br>
            αὐτῷ ποιπνύσαντι θοῶς ὀτρῦναι Ἀχαιούς.  <br>
            βῆ δ' ἰέναι παρά τε κλισίας καὶ νῆας Ἀχαιῶν  <br>
            πορφύρεον μέγα φᾶρος ἔχων ἐν χειρὶ παχείῃ,  <br>
        </P>
        <P><A>8.222</A>  στῆ δ' ἐπ' Ὀδυσσῆος μεγακήτεϊ νηῒ μελαίνῃ,  <br>
            ἥ ῥ' ἐν μεσσάτῳ ἔσκε γεγωνέμεν ἀμφοτέρωσε,  <br>
            ἠμὲν ἐπ' Αἴαντος κλισίας Τελαμωνιάδαο  <br>
            ἠδ' ἐπ' Ἀχιλλῆος, τοί ῥ' ἔσχατα νῆας ἐΐσας  <br>
            εἴρυσαν, ἠνορέῃ πίσυνοι καὶ κάρτεϊ χειρῶν:  <br>
        </P>
        <P><A>8.227</A>  ἤϋσεν δὲ διαπρύσιον Δαναοῖσι γεγωνώς:  <br>
            αἰδὼς Ἀργεῖοι, κάκ' ἐλέγχεα, εἶδος ἀγητοί:  <br>
            πῇ ἔβαν εὐχωλαί, ὅτε δὴ φάμεν εἶναι ἄριστοι,  <br>
            ἃς ὁπότ' ἐν Λήμνῳ κενεαυχέες ἠγοράασθε,  <br>
            ἔσθοντες κρέα πολλὰ βοῶν ὀρθοκραιράων  <br>
            πίνοντες κρητῆρας ἐπιστεφέας οἴνοιο,  <br>
        </P>
        <P><A>8.233</A>  Τρώων ἄνθ' ἑκατόν τε διηκοσίων τε ἕκαστος  <br>
            στήσεσθ' ἐν πολέμῳ: νῦν δ' οὐδ' ἑνὸς ἄξιοί εἰμεν  <br>
            Ἕκτορος, ὃς τάχα νῆας ἐνιπρήσει πυρὶ κηλέῳ.  <br>
        </P>
        <P><A>8.236</A>  Ζεῦ πάτερ, ἦ ῥά τιν' ἤδη ὑπερμενέων βασιλήων  <br>
            τῇδ' ἄτῃ ἄασας καί μιν μέγα κῦδος ἀπηύρας;  <br>
            οὐ μὲν δή ποτέ φημι τεὸν περικαλλέα βωμὸν  <br>
            νηῒ πολυκλήϊδι παρελθέμεν ἐνθάδε ἔρρων,  <br>
            ἀλλ' ἐπὶ πᾶσι βοῶν δημὸν καὶ μηρί' ἔκηα  <br>
            ἱέμενος Τροίην εὐτείχεον ἐξαλαπάξαι.  <br>
        </P>
        <P><A>8.242</A>  ἀλλὰ Ζεῦ τόδε πέρ μοι ἐπικρήηνον ἐέλδωρ:  <br>
            αὐτοὺς δή περ ἔασον ὑπεκφυγέειν καὶ ἀλύξαι,  <br>
            μηδ' οὕτω Τρώεσσιν ἔα δάμνασθαι Ἀχαιούς.  <br>
        </P>
        <P><A>8.245</A>  ὣς φάτο, τὸν δὲ πατὴρ ὀλοφύρατο δάκρυ χέοντα,  <br>
            νεῦσε δέ οἱ λαὸν σόον ἔμμεναι οὐδ' ἀπολέσθαι.  <br>
            αὐτίκα δ' αἰετὸν ἧκε τελειότατον πετεηνῶν,  <br>
            νεβρὸν ἔχοντ' ὀνύχεσσι τέκος ἐλάφοιο ταχείης:  <br>
            πὰρ δὲ Διὸς βωμῷ περικαλλέϊ κάββαλε νεβρόν,  <br>
            ἔνθα πανομφαίῳ Ζηνὶ ῥέζεσκον Ἀχαιοί.  <br>
            οἳ δ' ὡς οὖν εἴδονθ' ὅ τ' ἄρ' ἐκ Διὸς ἤλυθεν ὄρνις,  <br>
            μᾶλλον ἐπὶ Τρώεσσι θόρον, μνήσαντο δὲ χάρμης.  <br>
        </P>
        <P><A>8.253</A>  ἔνθ' οὔ τις πρότερος Δαναῶν πολλῶν περ ἐόντων  <br>
            εὔξατο Τυδεΐδαο πάρος σχέμεν ὠκέας ἵππους  <br>
            τάφρου τ' ἐξελάσαι καὶ ἐναντίβιον μαχέσασθαι,  <br>
            ἀλλὰ πολὺ πρῶτος Τρώων ἕλεν ἄνδρα κορυστὴν  <br>
            Φραδμονίδην Ἀγέλαον: ὃ μὲν φύγαδ' ἔτραπεν ἵππους:  <br>
            τῷ δὲ μεταστρεφθέντι μεταφρένῳ ἐν δόρυ πῆξεν  <br>
            ὤμων μεσσηγύς, διὰ δὲ στήθεσφιν ἔλασσεν:  <br>
            ἤριπε δ' ἐξ ὀχέων, ἀράβησε δὲ τεύχε' ἐπ' αὐτῷ.  <br>
        </P>
        <P><A>8.261</A>  τὸν δὲ μετ' Ἀτρεΐδαι Ἀγαμέμνων καὶ Μενέλαος,  <br>
            τοῖσι δ' ἐπ' Αἴαντες θοῦριν ἐπιειμένοι ἀλκήν,  <br>
            τοῖσι δ' ἐπ' Ἰδομενεὺς καὶ ὀπάων Ἰδομενῆος  <br>
            Μηριόνης ἀτάλαντος Ἐνυαλίῳ ἀνδρειφόντῃ,  <br>
            τοῖσι δ' ἐπ' Εὐρύπυλος Εὐαίμονος ἀγλαὸς υἱός:  <br>
        </P>
        <P><A>8.266</A>  Τεῦκρος δ' εἴνατος ἦλθε παλίντονα τόξα τιταίνων,  <br>
            στῆ δ' ἄρ' ὑπ' Αἴαντος σάκεϊ Τελαμωνιάδαο.  <br>
            ἔνθ' Αἴας μὲν ὑπεξέφερεν σάκος: αὐτὰρ ὅ γ' ἥρως  <br>
            παπτήνας, ἐπεὶ ἄρ τιν' ὀϊστεύσας ἐν ὁμίλῳ  <br>
            βεβλήκοι, ὃ μὲν αὖθι πεσὼν ἀπὸ θυμὸν ὄλεσσεν,  <br>
            αὐτὰρ ὃ αὖτις ἰὼν πάϊς ὣς ὑπὸ μητέρα δύσκεν  <br>
            εἰς Αἴανθ': ὃ δέ μιν σάκεϊ κρύπτασκε φαεινῷ.  <br>
        </P>
        <P><A>8.273</A>  ἔνθα τίνα πρῶτον Τρώων ἕλε Τεῦκρος ἀμύμων;  <br>
            Ὀρσίλοχον μὲν πρῶτα καὶ Ὄρμενον ἠδ' Ὀφελέστην  <br>
            Δαίτορά τε Χρομίον τε καὶ ἀντίθεον Λυκοφόντην  <br>
            καὶ Πολυαιμονίδην Ἀμοπάονα καὶ Μελάνιππον,  <br>
            πάντας ἐπασσυτέρους πέλασε χθονὶ πουλυβοτείρῃ.  <br>
        </P>
        <P><A>8.278</A>  τὸν δὲ ἰδὼν γήθησεν ἄναξ ἀνδρῶν Ἀγαμέμνων  <br>
            τόξου ἄπο κρατεροῦ Τρώων ὀλέκοντα φάλαγγας:  <br>
            στῆ δὲ παρ' αὐτὸν ἰὼν καί μιν πρὸς μῦθον ἔειπε:  <br>
        </P>
        <P><A>8.281</A>  Τεῦκρε φίλη κεφαλή, Τελαμώνιε κοίρανε λαῶν  <br>
            βάλλ' οὕτως, αἴ κέν τι φόως Δαναοῖσι γένηαι  <br>
            πατρί τε σῷ Τελαμῶνι, ὅ σ' ἔτρεφε τυτθὸν ἐόντα,  <br>
            καί σε νόθον περ ἐόντα κομίσσατο ᾧ ἐνὶ οἴκῳ:  <br>
            τὸν καὶ τηλόθ' ἐόντα ἐϋκλείης ἐπίβησον.  <br>
        </P>
        <P><A>8.286</A>  σοὶ δ' ἐγὼ ἐξερέω ὡς καὶ τετελεσμένον ἔσται:  <br>
            αἴ κέν μοι δώῃ Ζεύς τ' αἰγίοχος καὶ Ἀθήνη  <br>
            Ἰλίου ἐξαλαπάξαι ἐϋκτίμενον πτολίεθρον,  <br>
            πρώτῳ τοι μετ' ἐμὲ πρεσβήϊον ἐν χερὶ θήσω,  <br>
            ἢ τρίποδ' ἠὲ δύω ἵππους αὐτοῖσιν ὄχεσφιν  <br>
            ἠὲ γυναῖχ', ἥ κέν τοι ὁμὸν λέχος εἰσαναβαίνοι.  <br>
        </P>
        <P><A>8.292</A>  τὸν δ' ἀπαμειβόμενος προσεφώνεε Τεῦκρος ἀμύμων:  <br>
            Ἀτρεΐδη κύδιστε τί με σπεύδοντα καὶ αὐτὸν  <br>
            ὀτρύνεις; οὐ μέν τοι ὅση δύναμίς γε πάρεστι  <br>
            παύομαι, ἀλλ' ἐξ οὗ προτὶ Ἴλιον ὠσάμεθ' αὐτοὺς  <br>
            ἐκ τοῦ δὴ τόξοισι δεδεγμένος ἄνδρας ἐναίρω.  <br>
        </P>
        <P><A>8.297</A>  ὀκτὼ δὴ προέηκα τανυγλώχινας ὀϊστούς,  <br>
            πάντες δ' ἐν χροῒ πῆχθεν ἀρηϊθόων αἰζηῶν:  <br>
            τοῦτον δ' οὐ δύναμαι βαλέειν κύνα λυσσητῆρα.  <br>
        </P>
        <P><A>8.300</A>  ἦ ῥα καὶ ἄλλον ὀϊστὸν ἀπὸ νευρῆφιν ἴαλλεν  <br>
            Ἕκτορος ἀντικρύ, βαλέειν δέ ἑ ἵετο θυμός:  <br>
            καὶ τοῦ μέν ῥ' ἀφάμαρθ', ὃ δ' ἀμύμονα Γοργυθίωνα  <br>
            υἱὸν ἐῢν Πριάμοιο κατὰ στῆθος βάλεν ἰῷ,  <br>
            τόν ῥ' ἐξ Αἰσύμηθεν ὀπυιομένη τέκε μήτηρ  <br>
        </P>
        <P><A>8.305</A>  καλὴ Καστιάνειρα δέμας ἐϊκυῖα θεῇσι.  <br>
            μήκων δ' ὡς ἑτέρωσε κάρη βάλεν, ἥ τ' ἐνὶ κήπῳ  <br>
            καρπῷ βριθομένη νοτίῃσί τε εἰαρινῇσιν,  <br>
            ὣς ἑτέρωσ' ἤμυσε κάρη πήληκι βαρυνθέν.  <br>
        </P>
        <P><A>8.309</A>  Τεῦκρος δ' ἄλλον ὀϊστὸν ἀπὸ νευρῆφιν ἴαλλεν  <br>
            Ἕκτορος ἀντικρύ, βαλέειν δέ ἑ ἵετο θυμός.  <br>
            ἀλλ' ὅ γε καὶ τόθ' ἅμαρτε: παρέσφηλεν γὰρ Ἀπόλλων:  <br>
            ἀλλ' Ἀρχεπτόλεμον θρασὺν Ἕκτορος ἡνιοχῆα  <br>
            ἱέμενον πόλεμον δὲ βάλε στῆθος παρὰ μαζόν:  <br>
            ἤριπε δ' ἐξ ὀχέων, ὑπερώησαν δέ οἱ ἵπποι  <br>
            ὠκύποδες: τοῦ δ' αὖθι λύθη ψυχή τε μένος τε.  <br>
        </P>
        <P><A>8.316</A>  Ἕκτορα δ' αἰνὸν ἄχος πύκασε φρένας ἡνιόχοιο:  <br>
            τὸν μὲν ἔπειτ' εἴασε καὶ ἀχνύμενός περ ἑταίρου,  <br>
            Κεβριόνην δ' ἐκέλευσεν ἀδελφεὸν ἐγγὺς ἐόντα  <br>
            ἵππων ἡνί' ἑλεῖν: ὃ δ' ἄρ' οὐκ ἀπίθησεν ἀκούσας.  <br>
        </P>
        <P><A>8.320</A>  αὐτὸς δ' ἐκ δίφροιο χαμαὶ θόρε παμφανόωντος  <br>
            σμερδαλέα ἰάχων: ὃ δὲ χερμάδιον λάβε χειρί,  <br>
            βῆ δ' ἰθὺς Τεύκρου, βαλέειν δέ ἑ θυμὸς ἀνώγει.  <br>
        </P>
        <P><A>8.323</A>  ἤτοι ὃ μὲν φαρέτρης ἐξείλετο πικρὸν ὀϊστόν,  <br>
            θῆκε δ' ἐπὶ νευρῇ: τὸν δ' αὖ κορυθαίολος Ἕκτωρ  <br>
            αὐερύοντα παρ' ὦμον, ὅθι κληῒς ἀποέργει  <br>
            αὐχένα τε στῆθός τε, μάλιστα δὲ καίριόν ἐστι,  <br>
            τῇ ῥ' ἐπὶ οἷ μεμαῶτα βάλεν λίθῳ ὀκριόεντι,  <br>
            ῥῆξε δέ οἱ νευρήν: νάρκησε δὲ χεὶρ ἐπὶ καρπῷ,  <br>
            στῆ δὲ γνὺξ ἐριπών, τόξον δέ οἱ ἔκπεσε χειρός.  <br>
        </P>
        <P><A>8.330</A>  Αἴας δ' οὐκ ἀμέλησε κασιγνήτοιο πεσόντος,  <br>
            ἀλλὰ θέων περίβη καί οἱ σάκος ἀμφεκάλυψε.  <br>
            τὸν μὲν ἔπειθ' ὑποδύντε δύω ἐρίηρες ἑταῖροι  <br>
            Μηκιστεὺς Ἐχίοιο πάϊς καὶ δῖος Ἀλάστωρ  <br>
            νῆας ἔπι γλαφυρὰς φερέτην βαρέα στενάχοντα.  <br>
        </P>
        <P><A>8.335</A>  ἂψ δ' αὖτις Τρώεσσιν Ὀλύμπιος ἐν μένος ὦρσεν:  <br>
            οἳ δ' ἰθὺς τάφροιο βαθείης ὦσαν Ἀχαιούς:  <br>
            Ἕκτωρ δ' ἐν πρώτοισι κίε σθένεϊ βλεμεαίνων.  <br>
            ὡς δ' ὅτε τίς τε κύων συὸς ἀγρίου ἠὲ λέοντος  <br>
            ἅπτηται κατόπισθε ποσὶν ταχέεσσι διώκων  <br>
            ἰσχία τε γλουτούς τε, ἑλισσόμενόν τε δοκεύει,  <br>
            ὣς Ἕκτωρ ὤπαζε κάρη κομόωντας Ἀχαιούς,  <br>
            αἰὲν ἀποκτείνων τὸν ὀπίστατον: οἳ δὲ φέβοντο.  <br>
        </P>
        <P><A>8.343</A>  αὐτὰρ ἐπεὶ διά τε σκόλοπας καὶ τάφρον ἔβησαν  <br>
            φεύγοντες, πολλοὶ δὲ δάμεν Τρώων ὑπὸ χερσίν,  <br>
            οἳ μὲν δὴ παρὰ νηυσὶν ἐρητύοντο μένοντες,  <br>
            ἀλλήλοισί τε κεκλόμενοι καὶ πᾶσι θεοῖσι  <br>
            χεῖρας ἀνίσχοντες μεγάλ' εὐχετόωντο ἕκαστος:  <br>
            Ἕκτωρ δ' ἀμφιπεριστρώφα καλλίτριχας ἵππους  <br>
            Γοργοῦς ὄμματ' ἔχων ἠδὲ βροτολοιγοῦ Ἄρηος.  <br>
        </P>
        <P><A>8.350</A>  τοὺς δὲ ἰδοῦσ' ἐλέησε θεὰ λευκώλενος Ἥρη,  <br>
            αἶψα δ' Ἀθηναίην ἔπεα πτερόεντα προσηύδα:  <br>
            ὢ πόποι αἰγιόχοιο Διὸς τέκος οὐκέτι νῶϊ  <br>
            ὀλλυμένων Δαναῶν κεκαδησόμεθ' ὑστάτιόν περ;  <br>
            οἵ κεν δὴ κακὸν οἶτον ἀναπλήσαντες ὄλωνται  <br>
            ἀνδρὸς ἑνὸς ῥιπῇ, ὃ δὲ μαίνεται οὐκέτ' ἀνεκτῶς  <br>
            Ἕκτωρ Πριαμίδης, καὶ δὴ κακὰ πολλὰ ἔοργε.  <br>
        </P>
        <P><A>8.357</A>  τὴν δ' αὖτε προσέειπε θεὰ γλαυκῶπις Ἀθήνη:  <br>
            καὶ λίην οὗτός γε μένος θυμόν τ' ὀλέσειε  <br>
            χερσὶν ὑπ' Ἀργείων φθίμενος ἐν πατρίδι γαίῃ:  <br>
            ἀλλὰ πατὴρ οὑμὸς φρεσὶ μαίνεται οὐκ ἀγαθῇσι  <br>
            σχέτλιος, αἰὲν ἀλιτρός, ἐμῶν μενέων ἀπερωεύς:  <br>
        </P>
        <P><A>8.362</A>  οὐδέ τι τῶν μέμνηται, ὅ οἱ μάλα πολλάκις υἱὸν  <br>
            τειρόμενον σώεσκον ὑπ' Εὐρυσθῆος ἀέθλων.  <br>
            ἤτοι ὃ μὲν κλαίεσκε πρὸς οὐρανόν, αὐτὰρ ἐμὲ Ζεὺς  <br>
            τῷ ἐπαλεξήσουσαν ἀπ' οὐρανόθεν προΐαλλεν.  <br>
            εἰ γὰρ ἐγὼ τάδε ᾔδε' ἐνὶ φρεσὶ πευκαλίμῃσιν  <br>
            εὖτέ μιν εἰς Ἀΐδαο πυλάρταο προὔπεμψεν  <br>
            ἐξ Ἐρέβευς ἄξοντα κύνα στυγεροῦ Ἀΐδαο,  <br>
            οὐκ ἂν ὑπεξέφυγε Στυγὸς ὕδατος αἰπὰ ῥέεθρα.  <br>
        </P>
        <P><A>8.370</A>  νῦν δ' ἐμὲ μὲν στυγέει, Θέτιδος δ' ἐξήνυσε βουλάς,  <br>
            ἥ οἱ γούνατ' ἔκυσσε καὶ ἔλλαβε χειρὶ γενείου,  <br>
            λισσομένη τιμῆσαι Ἀχιλλῆα πτολίπορθον.  <br>
            ἔσται μὰν ὅτ' ἂν αὖτε φίλην γλαυκώπιδα εἴπῃ.  <br>
        </P>
        <P><A>8.374</A>  ἀλλὰ σὰ μὲν νῦν νῶϊν ἐπέντυε μώνυχας ἵππους,  <br>
            ὄφρ' ἂν ἐγὼ καταδῦσα Διὸς δόμον αἰγιόχοιο  <br>
            τεύχεσιν ἐς πόλεμον θωρήξομαι, ὄφρα ἴδωμαι  <br>
            ἢ νῶϊ Πριάμοιο πάϊς κορυθαίολος Ἕκτωρ  <br>
            γηθήσει προφανέντε ἀνὰ πτολέμοιο γεφύρας,  <br>
            ἦ τις καὶ Τρώων κορέει κύνας ἠδ' οἰωνοὺς  <br>
            δημῷ καὶ σάρκεσσι, πεσὼν ἐπὶ νηυσὶν Ἀχαιῶν.  <br>
        </P>
        <P><A>8.381</A>  ὣς ἔφατ', οὐδ' ἀπίθησε θεὰ λευκώλενος Ἥρη.  <br>
            ἣ μὲν ἐποιχομένη χρυσάμπυκας ἔντυεν ἵππους  <br>
            Ἥρη πρέσβα θεὰ θυγάτηρ μεγάλοιο Κρόνοιο:  <br>
            αὐτὰρ Ἀθηναίη κούρη Διὸς αἰγιόχοιο  <br>
            πέπλον μὲν κατέχευεν ἑανὸν πατρὸς ἐπ' οὔδει  <br>
            ποικίλον, ὅν ῥ' αὐτὴ ποιήσατο καὶ κάμε χερσίν,  <br>
            ἣ δὲ χιτῶν' ἐνδῦσα Διὸς νεφεληγερέταο  <br>
            τεύχεσιν ἐς πόλεμον θωρήσσετο δακρυόεντα.  <br>
        </P>
        <P><A>8.389</A>  ἐς δ' ὄχεα φλόγεα ποσὶ βήσετο, λάζετο δ' ἔγχος  <br>
            βριθὺ μέγα στιβαρόν, τῷ δάμνησι στίχας ἀνδρῶν  <br>
            ἡρώων, τοῖσίν τε κοτέσσεται ὀβριμοπάτρη.  <br>
        </P>
        <P><A>8.392</A>  Ἥρη δὲ μάστιγι θοῶς ἐπεμαίετ' ἄρ' ἵππους:  <br>
            αὐτόμαται δὲ πύλαι μύκον οὐρανοῦ ἃς ἔχον Ὧραι,  <br>
            τῇς ἐπιτέτραπται μέγας οὐρανὸς Οὔλυμπός τε  <br>
            ἠμὲν ἀνακλῖναι πυκινὸν νέφος ἠδ' ἐπιθεῖναι.  <br>
            τῇ ῥα δι' αὐτάων κεντρηνεκέας ἔχον ἵππους.  <br>
        </P>
        <P><A>8.397</A>  Ζεὺς δὲ πατὴρ Ἴδηθεν ἐπεὶ ἴδε χώσατ' ἄρ' αἰνῶς,  <br>
            Ἶριν δ' ὄτρυνε χρυσόπτερον ἀγγελέουσαν:  <br>
            βάσκ' ἴθι Ἶρι ταχεῖα, πάλιν τρέπε μηδ' ἔα ἄντην  <br>
            ἔρχεσθ': οὐ γὰρ καλὰ συνοισόμεθα πτόλεμον δέ.  <br>
            ὧδε γὰρ ἐξερέω, τὸ δὲ καὶ τετελεσμένον ἔσται:  <br>
        </P>
        <P><A>8.402</A>  γυιώσω μέν σφωϊν ὑφ' ἅρμασιν ὠκέας ἵππους,  <br>
            αὐτὰς δ' ἐκ δίφρου βαλέω κατά θ' ἅρματα ἄξω:  <br>
            οὐδέ κεν ἐς δεκάτους περιτελλομένους ἐνιαυτοὺς  <br>
            ἕλκε' ἀπαλθήσεσθον, ἅ κεν μάρπτῃσι κεραυνός:  <br>
            ὄφρα ἰδῇ γλαυκῶπις ὅτ' ἂν ᾧ πατρὶ μάχηται.  <br>
            Ἥρῃ δ' οὔ τι τόσον νεμεσίζομαι οὐδὲ χολοῦμαι:  <br>
            αἰεὶ γάρ μοι ἔωθεν ἐνικλᾶν ὅττί κεν εἴπω.  <br>
        </P>
        <P><A>8.409</A>  ὣς ἔφατ', ὦρτο δὲ Ἶρις ἀελλόπος ἀγγελέουσα,  <br>
            βῆ δ' ἐξ Ἰδαίων ὀρέων ἐς μακρὸν Ὄλυμπον.  <br>
            πρώτῃσιν δὲ πύλῃσι πολυπτύχου Οὐλύμποιο  <br>
            ἀντομένη κατέρυκε, Διὸς δέ σφ' ἔννεπε μῦθον:  <br>
            πῇ μέματον; τί σφῶϊν ἐνὶ φρεσὶ μαίνεται ἦτορ;  <br>
            οὐκ ἐάᾳ Κρονίδης ἐπαμυνέμεν Ἀργείοισιν.  <br>
            ὧδε γὰρ ἠπείλησε Κρόνου πάϊς, ᾗ τελέει περ,  <br>
        </P>
        <P><A>8.416</A>  γυιώσειν μὲν σφῶϊν ὑφ' ἅρμασιν ὠκέας ἵππους,  <br>
            αὐτὰς δ' ἐκ δίφρου βαλέειν κατά θ' ἅρματα ἄξειν:  <br>
            οὐδέ κεν ἐς δεκάτους περιτελλομένους ἐνιαυτοὺς  <br>
            ἕλκε' ἀπαλθήσεσθον, ἅ κεν μάρπτῃσι κεραυνός:  <br>
            ὄφρα ἰδῇς γλαυκῶπι ὅτ' ἂν σῷ πατρὶ μάχηαι.  <br>
            Ἥρῃ δ' οὔ τι τόσον νεμεσίζεται οὐδὲ χολοῦται:  <br>
            αἰεὶ γάρ οἱ ἔωθεν ἐνικλᾶν ὅττι κεν εἴπῃ:  <br>
            ἀλλὰ σύ γ' αἰνοτάτη κύον ἀδεὲς εἰ ἐτεόν γε  <br>
            τολμήσεις Διὸς ἄντα πελώριον ἔγχος ἀεῖραι.  <br>
        </P>
        <P><A>8.425</A>  ἣ μὲν ἄρ' ὣς εἰποῦσ' ἀπέβη πόδας ὠκέα Ἶρις,  <br>
            αὐτὰρ Ἀθηναίην Ἥρη πρὸς μῦθον ἔειπεν:  <br>
            ὢ πόποι αἰγιόχοιο Διὸς τέκος, οὐκέτ' ἔγωγε  <br>
            νῶϊ ἐῶ Διὸς ἄντα βροτῶν ἕνεκα πτολεμίζειν:  <br>
            τῶν ἄλλος μὲν ἀποφθίσθω, ἄλλος δὲ βιώτω,  <br>
            ὅς κε τύχῃ: κεῖνος δὲ τὰ ἃ φρονέων ἐνὶ θυμῷ  <br>
            Τρωσί τε καὶ Δαναοῖσι δικαζέτω, ὡς ἐπιεικές.  <br>
        </P>
        <P><A>8.432</A>  ὣς ἄρα φωνήσασα πάλιν τρέπε μώνυχας ἵππους:  <br>
            τῇσιν δ' Ὧραι μὲν λῦσαν καλλίτριχας ἵππους,  <br>
            καὶ τοὺς μὲν κατέδησαν ἐπ' ἀμβροσίῃσι κάπῃσιν,  <br>
            ἅρματα δ' ἔκλιναν πρὸς ἐνώπια παμφανόωντα:  <br>
            αὐταὶ δὲ χρυσέοισιν ἐπὶ κλισμοῖσι κάθιζον  <br>
            μίγδ' ἄλλοισι θεοῖσι, φίλον τετιημέναι ἦτορ.  <br>
        </P>
        <P><A>8.438</A>  Ζεὺς δὲ πατὴρ Ἴδηθεν ἐΰτροχον ἅρμα καὶ ἵππους  <br>
            Οὔλυμπον δὲ δίωκε, θεῶν δ' ἐξίκετο θώκους.  <br>
            τῷ δὲ καὶ ἵππους μὲν λῦσε κλυτὸς ἐννοσίγαιος,  <br>
            ἅρματα δ' ἂμ βωμοῖσι τίθει κατὰ λῖτα πετάσσας:  <br>
            αὐτὸς δὲ χρύσειον ἐπὶ θρόνον εὐρύοπα Ζεὺς  <br>
            ἕζετο, τῷ δ' ὑπὸ ποσσὶ μέγας πελεμίζετ' Ὄλυμπος.  <br>
        </P>
        <P><A>8.444</A>  αἳ δ' οἶαι Διὸς ἀμφὶς Ἀθηναίη τε καὶ Ἥρη  <br>
            ἥσθην, οὐδέ τί μιν προσεφώνεον οὐδ' ἐρέοντο:  <br>
            αὐτὰρ ὃ ἔγνω ᾗσιν ἐνὶ φρεσὶ φώνησέν τε:  <br>
        </P>
        <P><A>8.447</A>  τίφθ' οὕτω τετίησθον Ἀθηναίη τε καὶ Ἥρη;  <br>
            οὐ μέν θην κάμετόν γε μάχῃ ἔνι κυδιανείρῃ  <br>
            ὀλλῦσαι Τρῶας, τοῖσιν κότον αἰνὸν ἔθεσθε.  <br>
        </P>
        <P><A>8.450</A>  πάντως, οἷον ἐμόν γε μένος καὶ χεῖρες ἄαπτοι,  <br>
            οὐκ ἄν με τρέψειαν ὅσοι θεοί εἰσ' ἐν Ὀλύμπῳ.  <br>
            σφῶϊν δὲ πρίν περ τρόμος ἔλλαβε φαίδιμα γυῖα  <br>
            πρὶν πόλεμόν τε ἰδεῖν πολέμοιό τε μέρμερα ἔργα.  <br>
        </P>
        <P><A>8.454</A>  ὧδε γὰρ ἐξερέω, τὸ δέ κεν τετελεσμένον ἦεν:  <br>
            οὐκ ἂν ἐφ' ὑμετέρων ὀχέων πληγέντε κεραυνῷ  <br>
            ἂψ ἐς Ὄλυμπον ἵκεσθον, ἵν' ἀθανάτων ἕδος ἐστίν.  <br>
        </P>
        <P><A>8.457</A>  ὣς ἔφαθ', αἳ δ' ἐπέμυξαν Ἀθηναίη τε καὶ Ἥρη:  <br>
            πλησίαι αἵ γ' ἥσθην, κακὰ δὲ Τρώεσσι μεδέσθην.  <br>
            ἤτοι Ἀθηναίη ἀκέων ἦν οὐδέ τι εἶπε  <br>
            σκυζομένη Διὶ πατρί, χόλος δέ μιν ἄγριος ᾕρει:  <br>
            Ἥρῃ δ' οὐκ ἔχαδε στῆθος χόλον, ἀλλὰ προσηύδα:  <br>
        </P>
        <P><A>8.462</A>  αἰνότατε Κρονίδη ποῖον τὸν μῦθον ἔειπες.  <br>
            εὖ νυ καὶ ἡμεῖς ἴδμεν ὅ τοι σθένος οὐκ ἀλαπαδνόν:  <br>
            ἀλλ' ἔμπης Δαναῶν ὀλοφυρόμεθ' αἰχμητάων,  <br>
        </P>
        <P><A>8.465</A>  οἵ κεν δὴ κακὸν οἶτον ἀναπλήσαντες ὄλωνται.  <br>
            ἀλλ' ἤτοι πολέμου μὲν ἀφεξόμεθ', εἰ σὺ κελεύεις:  <br>
            βουλὴν δ' Ἀργείοις ὑποθησόμεθ' ἥ τις ὀνήσει,  <br>
            ὡς μὴ πάντες ὄλωνται ὀδυσσαμένοιο τεοῖο.  <br>
        </P>
        <P><A>8.469</A>  τὴν δ' ἀπαμειβόμενος προσέφη νεφεληγερέτα Ζεύς:  <br>
            ἠοῦς δὴ καὶ μᾶλλον ὑπερμενέα Κρονίωνα  <br>
            ὄψεαι, αἴ κ' ἐθέλῃσθα, βοῶπις πότνια Ἥρη  <br>
            ὀλλύντ' Ἀργείων πουλὺν στρατὸν αἰχμητάων:  <br>
        </P>
        <P><A>8.473</A>  οὐ γὰρ πρὶν πολέμου ἀποπαύσεται ὄβριμος Ἕκτωρ  <br>
            πρὶν ὄρθαι παρὰ ναῦφι ποδώκεα Πηλεΐωνα,  <br>
            ἤματι τῷ ὅτ' ἂν οἳ μὲν ἐπὶ πρύμνῃσι μάχωνται  <br>
            στείνει ἐν αἰνοτάτῳ περὶ Πατρόκλοιο θανόντος:  <br>
        </P>
        <P><A>8.477</A>  ὣς γὰρ θέσφατόν ἐστι: σέθεν δ' ἐγὼ οὐκ ἀλεγίζω  <br>
            χωομένης, οὐδ' εἴ κε τὰ νείατα πείραθ' ἵκηαι  <br>
            γαίης καὶ πόντοιο, ἵν' Ἰάπετός τε Κρόνος τε  <br>
            ἥμενοι οὔτ' αὐγῇς Ὑπερίονος Ἠελίοιο  <br>
            τέρποντ' οὔτ' ἀνέμοισι, βαθὺς δέ τε Τάρταρος ἀμφίς:  <br>
            οὐδ' ἢν ἔνθ' ἀφίκηαι ἀλωμένη, οὔ σευ ἔγωγε  <br>
            σκυζομένης ἀλέγω, ἐπεὶ οὐ σέο κύντερον ἄλλο.  <br>
            ὣς φάτο, τὸν δ' οὔ τι προσέφη λευκώλενος Ἥρη.  <br>
        </P>
        <P><A>8.485</A>  ἐν δ' ἔπεσ' Ὠκεανῷ λαμπρὸν φάος ἠελίοιο  <br>
            ἕλκον νύκτα μέλαιναν ἐπὶ ζείδωρον ἄρουραν.  <br>
            Τρωσὶν μέν ῥ' ἀέκουσιν ἔδυ φάος, αὐτὰρ Ἀχαιοῖς  <br>
            ἀσπασίη τρίλλιστος ἐπήλυθε νὺξ ἐρεβεννή.  <br>
        </P>
        <P><A>8.489</A>  Τρώων αὖτ' ἀγορὴν ποιήσατο φαίδιμος Ἕκτωρ  <br>
            νόσφι νεῶν ἀγαγὼν ποταμῷ ἔπι δινήεντι,  <br>
            ἐν καθαρῷ ὅθι δὴ νεκύων διεφαίνετο χῶρος.  <br>
            ἐξ ἵππων δ' ἀποβάντες ἐπὶ χθόνα μῦθον ἄκουον  <br>
            τόν ῥ' Ἕκτωρ ἀγόρευε Διῒ φίλος: ἐν δ' ἄρα χειρὶ  <br>
            ἔγχος ἔχ' ἑνδεκάπηχυ: πάροιθε δὲ λάμπετο δουρὸς  <br>
            αἰχμὴ χαλκείη, περὶ δὲ χρύσεος θέε πόρκης,  <br>
        </P>
        <P><A>8.496</A>  τῷ ὅ γ' ἐρεισάμενος ἔπεα Τρώεσσι μετηύδα:  <br>
            κέκλυτέ μευ Τρῶες καὶ Δάρδανοι ἠδ' ἐπίκουροι:  <br>
            νῦν ἐφάμην νῆάς τ' ὀλέσας καὶ πάντας Ἀχαιοὺς  <br>
            ἂψ ἀπονοστήσειν προτὶ Ἴλιον ἠνεμόεσσαν:  <br>
            ἀλλὰ πρὶν κνέφας ἦλθε, τὸ νῦν ἐσάωσε μάλιστα  <br>
            Ἀργείους καὶ νῆας ἐπὶ ῥηγμῖνι θαλάσσης.  <br>
        </P>
        <P><A>8.502</A>  ἀλλ' ἤτοι νῦν μὲν πειθώμεθα νυκτὶ μελαίνῃ  <br>
            δόρπά τ' ἐφοπλισόμεσθα: ἀτὰρ καλλίτριχας ἵππους  <br>
            λύσαθ' ὑπὲξ ὀχέων, παρὰ δέ σφισι βάλλετ' ἐδωδήν:  <br>
            ἐκ πόλιος δ' ἄξεσθε βόας καὶ ἴφια μῆλα  <br>
            καρπαλίμως, οἶνον δὲ μελίφρονα οἰνίζεσθε  <br>
            σῖτόν τ' ἐκ μεγάρων, ἐπὶ δὲ ξύλα πολλὰ λέγεσθε,  <br>
        </P>
        <P><A>8.508</A>  ὥς κεν παννύχιοι μέσφ' ἠοῦς ἠριγενείης  <br>
            καίωμεν πυρὰ πολλά, σέλας δ' εἰς οὐρανὸν ἵκῃ,  <br>
            μή πως καὶ διὰ νύκτα κάρη κομόωντες Ἀχαιοὶ  <br>
            φεύγειν ὁρμήσωνται ἐπ' εὐρέα νῶτα θαλάσσης.  <br>
            μὴ μὰν ἀσπουδί γε νεῶν ἐπιβαῖεν ἕκηλοι,  <br>
            ἀλλ' ὥς τις τούτων γε βέλος καὶ οἴκοθι πέσσῃ  <br>
            βλήμενος ἢ ἰῷ ἢ ἔγχεϊ ὀξυόεντι  <br>
            νηὸς ἐπιθρῴσκων, ἵνα τις στυγέῃσι καὶ ἄλλος  <br>
            Τρωσὶν ἐφ' ἱπποδάμοισι φέρειν πολύδακρυν Ἄρηα.  <br>
        </P>
        <P><A>8.517</A>  κήρυκες δ' ἀνὰ ἄστυ Διῒ φίλοι ἀγγελλόντων  <br>
            παῖδας πρωθήβας πολιοκροτάφους τε γέροντας  <br>
            λέξασθαι περὶ ἄστυ θεοδμήτων ἐπὶ πύργων:  <br>
            θηλύτεραι δὲ γυναῖκες ἐνὶ μεγάροισιν ἑκάστη  <br>
            πῦρ μέγα καιόντων: φυλακὴ δέ τις ἔμπεδος ἔστω  <br>
            μὴ λόχος εἰσέλθῃσι πόλιν λαῶν ἀπεόντων.  <br>
        </P>
        <P><A>8.523</A>  ὧδ' ἔστω Τρῶες μεγαλήτορες ὡς ἀγορεύω:  <br>
            μῦθος δ' ὃς μὲν νῦν ὑγιὴς εἰρημένος ἔστω,  <br>
            τὸν δ' ἠοῦς Τρώεσσι μεθ' ἱπποδάμοις ἀγορεύσω.  <br>
            ἔλπομαι εὐχόμενος Διί τ' ἄλλοισίν τε θεοῖσιν  <br>
            ἐξελάαν ἐνθένδε κύνας κηρεσσιφορήτους,  <br>
            οὓς κῆρες φορέουσι μελαινάων ἐπὶ νηῶν.  <br>
        </P>
        <P><A>8.529</A>  ἀλλ' ἤτοι ἐπὶ νυκτὶ φυλάξομεν ἡμέας αὐτούς,  <br>
            πρῶϊ δ' ὑπηοῖοι σὺν τεύχεσι θωρηχθέντες  <br>
            νηυσὶν ἔπι γλαφυρῇσιν ἐγείρομεν ὀξὺν Ἄρηα.  <br>
        </P>
        <P><A>8.532</A>  εἴσομαι εἴ κέ μ' ὁ Τυδεΐδης κρατερὸς Διομήδης  <br>
            πὰρ νηῶν πρὸς τεῖχος ἀπώσεται, ἤ κεν ἐγὼ τὸν  <br>
            χαλκῷ δῃώσας ἔναρα βροτόεντα φέρωμαι.  <br>
        </P>
        <P><A>8.535</A>  αὔριον ἣν ἀρετὴν διαείσεται, εἴ κ' ἐμὸν ἔγχος  <br>
            μείνῃ ἐπερχόμενον: ἀλλ' ἐν πρώτοισιν ὀΐω  <br>
            κείσεται οὐτηθείς, πολέες δ' ἀμφ' αὐτὸν ἑταῖροι  <br>
            ἠελίου ἀνιόντος ἐς αὔριον: εἰ γὰρ ἐγὼν ὣς  <br>
            εἴην ἀθάνατος καὶ ἀγήρως ἤματα πάντα,  <br>
            τιοίμην δ' ὡς τίετ' Ἀθηναίη καὶ Ἀπόλλων,  <br>
            ὡς νῦν ἡμέρη ἥδε κακὸν φέρει Ἀργείοισιν.  <br>
        </P>
        <P><A>8.542</A>  ὣς Ἕκτωρ ἀγόρευ', ἐπὶ δὲ Τρῶες κελάδησαν.  <br>
            οἳ δ' ἵππους μὲν λῦσαν ὑπὸ ζυγοῦ ἱδρώοντας,  <br>
            δῆσαν δ' ἱμάντεσσι παρ' ἅρμασιν οἷσιν ἕκαστος:  <br>
            ἐκ πόλιος δ' ἄξοντο βόας καὶ ἴφια μῆλα  <br>
            καρπαλίμως, οἶνον δὲ μελίφρονα οἰνίζοντο,  <br>
            σῖτόν τ' ἐκ μεγάρων, ἐπὶ δὲ ξύλα πολλὰ λέγοντο.  <br>
        </P>
        <P><A>8.548</A>  κνίσην δ' ἐκ πεδίου ἄνεμοι φέρον οὐρανὸν εἴσω.  <br>
            οἳ δὲ μέγα φρονέοντες ἐπὶ πτολέμοιο γεφύρας  <br>
            εἴατο παννύχιοι, πυρὰ δέ σφισι καίετο πολλά.  <br>
            ὡς δ' ὅτ' ἐν οὐρανῷ ἄστρα φαεινὴν ἀμφὶ σελήνην  <br>
            φαίνετ' ἀριπρεπέα, ὅτε τ' ἔπλετο νήνεμος αἰθήρ:  <br>
            ἔκ τ' ἔφανεν πᾶσαι σκοπιαὶ καὶ πρώονες ἄκροι  <br>
            καὶ νάπαι: οὐρανόθεν δ' ἄρ' ὑπερράγη ἄσπετος αἰθήρ,  <br>
        </P>
        <P><A>8.555</A>  πάντα δὲ εἴδεται ἄστρα, γέγηθε δέ τε φρένα ποιμήν:  <br>
            τόσσα μεσηγὺ νεῶν ἠδὲ Ξάνθοιο ῥοάων  <br>
            Τρώων καιόντων πυρὰ φαίνετο Ἰλιόθι πρό.  <br>
            χίλι' ἄρ' ἐν πεδίῳ πυρὰ καίετο, πὰρ δὲ ἑκάστῳ  <br>
            εἴατο πεντήκοντα σέλᾳ πυρὸς αἰθομένοιο.  <br>
            ἵπποι δὲ κρῖ λευκὸν ἐρεπτόμενοι καὶ ὀλύρας  <br>
            ἑσταότες παρ' ὄχεσφιν ἐΰθρονον Ἠῶ μίμνον.  <br>
        </P>
        <h4>ΙΛΙΑΔΟΣ Ι</h4>
        <P><A>9.1</A>  ὣς οἱ μὲν Τρῶες φυλακὰς ἔχον: αὐτὰρ Ἀχαιοὺς  <br>
            θεσπεσίη ἔχε φύζα φόβου κρυόεντος ἑταίρη,  <br>
            πένθεϊ δ' ἀτλήτῳ βεβολήατο πάντες ἄριστοι.  <br>
        </P>
        <P><A>9.4</A>  ὡς δ' ἄνεμοι δύο πόντον ὀρίνετον ἰχθυόεντα  <br>
            Βορέης καὶ Ζέφυρος, τώ τε Θρῄκηθεν ἄητον  <br>
            ἐλθόντ' ἐξαπίνης: ἄμυδις δέ τε κῦμα κελαινὸν  <br>
            κορθύεται, πολλὸν δὲ παρὲξ ἅλα φῦκος ἔχευεν:  <br>
            ὣς ἐδαΐζετο θυμὸς ἐνὶ στήθεσσιν Ἀχαιῶν.  <br>
        </P>
        <P><A>9.9</A>  Ἀτρεΐδης δ' ἄχεϊ μεγάλῳ βεβολημένος ἦτορ  <br>
            φοίτα κηρύκεσσι λιγυφθόγγοισι κελεύων  <br>
            κλήδην εἰς ἀγορὴν κικλήσκειν ἄνδρα ἕκαστον,  <br>
            μὴ δὲ βοᾶν: αὐτὸς δὲ μετὰ πρώτοισι πονεῖτο.  <br>
        </P>
        <P><A>9.13</A>  ἷζον δ' εἰν ἀγορῇ τετιηότες: ἂν δ' Ἀγαμέμνων  <br>
            ἵστατο δάκρυ χέων ὥς τε κρήνη μελάνυδρος  <br>
            ἥ τε κατ' αἰγίλιπος πέτρης δνοφερὸν χέει ὕδωρ:  <br>
            ὣς ὃ βαρὺ στενάχων ἔπε' Ἀργείοισι μετηύδα:  <br>
        </P>
        <P><A>9.17</A>  ὦ φίλοι Ἀργείων ἡγήτορες ἠδὲ μέδοντες  <br>
            Ζεύς με μέγα Κρονίδης ἄτῃ ἐνέδησε βαρείῃ  <br>
            σχέτλιος, ὃς τότε μέν μοι ὑπέσχετο καὶ κατένευσεν  <br>
            Ἴλιον ἐκπέρσαντ' εὐτείχεον ἀπονέεσθαι,  <br>
            νῦν δὲ κακὴν ἀπάτην βουλεύσατο, καί με κελεύει  <br>
            δυσκλέα Ἄργος ἱκέσθαι, ἐπεὶ πολὺν ὤλεσα λαόν.  <br>
            οὕτω που Διὶ μέλλει ὑπερμενέϊ φίλον εἶναι,  <br>
            ὃς δὴ πολλάων πολίων κατέλυσε κάρηνα  <br>
            ἠδ' ἔτι καὶ λύσει: τοῦ γὰρ κράτος ἐστὶ μέγιστον.  <br>
        </P>
        <P><A>9.26</A>  ἀλλ' ἄγεθ' ὡς ἂν ἐγὼ εἴπω πειθώμεθα πάντες:  <br>
            φεύγωμεν σὺν νηυσὶ φίλην ἐς πατρίδα γαῖαν:  <br>
            οὐ γὰρ ἔτι Τροίην αἱρήσομεν εὐρυάγυιαν.  <br>
        </P>
        <P><A>9.29</A>  ὣς ἔφαθ', οἳ δ' ἄρα πάντες ἀκὴν ἐγένοντο σιωπῇ.  <br>
            δὴν δ' ἄνεῳ ἦσαν τετιηότες υἷες Ἀχαιῶν:  <br>
            ὀψὲ δὲ δὴ μετέειπε βοὴν ἀγαθὸς Διομήδης:  <br>
        </P>
        <P><A>9.32</A>  Ἀτρεΐδη σοὶ πρῶτα μαχήσομαι ἀφραδέοντι,  <br>
            ἣ θέμις ἐστὶν ἄναξ ἀγορῇ: σὺ δὲ μή τι χολωθῇς.  <br>
            ἀλκὴν μέν μοι πρῶτον ὀνείδισας ἐν Δαναοῖσι  <br>
            φὰς ἔμεν ἀπτόλεμον καὶ ἀνάλκιδα: ταῦτα δὲ πάντα  <br>
            ἴσασ' Ἀργείων ἠμὲν νέοι ἠδὲ γέροντες.  <br>
        </P>
        <P><A>9.37</A>  σοὶ δὲ διάνδιχα δῶκε Κρόνου πάϊς ἀγκυλομήτεω:  <br>
            σκήπτρῳ μέν τοι δῶκε τετιμῆσθαι περὶ πάντων,  <br>
            ἀλκὴν δ' οὔ τοι δῶκεν, ὅ τε κράτος ἐστὶ μέγιστον.  <br>
            δαιμόνι' οὕτω που μάλα ἔλπεαι υἷας Ἀχαιῶν  <br>
            ἀπτολέμους τ' ἔμεναι καὶ ἀνάλκιδας ὡς ἀγορεύεις;  <br>
        </P>
        <P><A>9.42</A>  εἰ δέ τοι αὐτῷ θυμὸς ἐπέσσυται ὥς τε νέεσθαι  <br>
            ἔρχεο: πάρ τοι ὁδός, νῆες δέ τοι ἄγχι θαλάσσης  <br>
            ἑστᾶσ', αἵ τοι ἕποντο Μυκήνηθεν μάλα πολλαί.  <br>
        </P>
        <P><A>9.45</A>  ἀλλ' ἄλλοι μενέουσι κάρη κομόωντες Ἀχαιοὶ  <br>
            εἰς ὅ κέ περ Τροίην διαπέρσομεν. εἰ δὲ καὶ αὐτοὶ  <br>
            φευγόντων σὺν νηυσὶ φίλην ἐς πατρίδα γαῖαν:  <br>
            νῶϊ δ' ἐγὼ Σθένελός τε μαχησόμεθ' εἰς ὅ κε τέκμωρ  <br>
            Ἰλίου εὕρωμεν: σὺν γὰρ θεῷ εἰλήλουθμεν.  <br>
        </P>
        <P><A>9.50</A>  ὣς ἔφαθ', οἳ δ' ἄρα πάντες ἐπίαχον υἷες Ἀχαιῶν  <br>
            μῦθον ἀγασσάμενοι Διομήδεος ἱπποδάμοιο.  <br>
        </P>
        <P><A>9.52</A>  τοῖσι δ' ἀνιστάμενος μετεφώνεεν ἱππότα Νέστωρ:  <br>
            Τυδεΐδη περὶ μὲν πολέμῳ ἔνι καρτερός ἐσσι,  <br>
            καὶ βουλῇ μετὰ πάντας ὁμήλικας ἔπλευ ἄριστος.  <br>
            οὔ τίς τοι τὸν μῦθον ὀνόσσεται ὅσσοι Ἀχαιοί,  <br>
            οὐδὲ πάλιν ἐρέει: ἀτὰρ οὐ τέλος ἵκεο μύθων.  <br>
            ἦ μὲν καὶ νέος ἐσσί, ἐμὸς δέ κε καὶ πάϊς εἴης  <br>
            ὁπλότατος γενεῆφιν: ἀτὰρ πεπνυμένα βάζεις  <br>
            Ἀργείων βασιλῆας, ἐπεὶ κατὰ μοῖραν ἔειπες.  <br>
            ἀλλ' ἄγ' ἐγών, ὃς σεῖο γεραίτερος εὔχομαι εἶναι,  <br>
            ἐξείπω καὶ πάντα διίξομαι: οὐδέ κέ τίς μοι  <br>
            μῦθον ἀτιμήσει', οὐδὲ κρείων Ἀγαμέμνων.  <br>
            ἀφρήτωρ ἀθέμιστος ἀνέστιός ἐστιν ἐκεῖνος  <br>
            ὃς πολέμου ἔραται ἐπιδημίου ὀκρυόεντος.  <br>
        </P>
        <P><A>9.65</A>  ἀλλ' ἤτοι νῦν μὲν πειθώμεθα νυκτὶ μελαίνῃ  <br>
            δόρπά τ' ἐφοπλισόμεσθα: φυλακτῆρες δὲ ἕκαστοι  <br>
            λεξάσθων παρὰ τάφρον ὀρυκτὴν τείχεος ἐκτός.  <br>
            κούροισιν μὲν ταῦτ' ἐπιτέλλομαι: αὐτὰρ ἔπειτα  <br>
            Ἀτρεΐδη σὺ μὲν ἄρχε: σὺ γὰρ βασιλεύτατός ἐσσι.  <br>
        </P>
        <P><A>9.70</A>  δαίνυ δαῖτα γέρουσιν: ἔοικέ τοι, οὔ τοι ἀεικές.  <br>
            πλεῖαί τοι οἴνου κλισίαι, τὸν νῆες Ἀχαιῶν  <br>
            ἠμάτιαι Θρῄκηθεν ἐπ' εὐρέα πόντον ἄγουσι:  <br>
            πᾶσά τοί ἐσθ' ὑποδεξίη, πολέεσσι δ' ἀνάσσεις.  <br>
        </P>
        <P><A>9.74</A>  πολλῶν δ' ἀγρομένων τῷ πείσεαι ὅς κεν ἀρίστην  <br>
            βουλὴν βουλεύσῃ: μάλα δὲ χρεὼ πάντας Ἀχαιοὺς  <br>
            ἐσθλῆς καὶ πυκινῆς, ὅτι δήϊοι ἐγγύθι νηῶν  <br>
            καίουσιν πυρὰ πολλά: τίς ἂν τάδε γηθήσειε;  <br>
            νὺξ δ' ἧδ' ἠὲ διαρραίσει στρατὸν ἠὲ σαώσει.  <br>
        </P>
        <P><A>9.79</A>  ὣς ἔφαθ', οἳ δ' ἄρα τοῦ μάλα μὲν κλύον ἠδὲ πίθοντο.  <br>
            ἐκ δὲ φυλακτῆρες σὺν τεύχεσιν ἐσσεύοντο  <br>
            ἀμφί τε Νεστορίδην Θρασυμήδεα ποιμένα λαῶν,  <br>
            ἠδ' ἀμφ' Ἀσκάλαφον καὶ Ἰάλμενον υἷας Ἄρηος  <br>
            ἀμφί τε Μηριόνην Ἀφαρῆά τε Δηΐπυρόν τε,  <br>
            ἠδ' ἀμφὶ Κρείοντος υἱὸν Λυκομήδεα δῖον.  <br>
        </P>
        <P><A>9.85</A>  ἕπτ' ἔσαν ἡγεμόνες φυλάκων, ἑκατὸν δὲ ἑκάστῳ  <br>
            κοῦροι ἅμα στεῖχον δολίχ' ἔγχεα χερσὶν ἔχοντες:  <br>
            κὰδ δὲ μέσον τάφρου καὶ τείχεος ἷζον ἰόντες:  <br>
            ἔνθα δὲ πῦρ κήαντο, τίθεντο δὲ δόρπα ἕκαστος.  <br>
        </P>
        <P><A>9.89</A>  Ἀτρεΐδης δὲ γέροντας ἀολλέας ἦγεν Ἀχαιῶν  <br>
            ἐς κλισίην, παρὰ δέ σφι τίθει μενοεικέα δαῖτα.  <br>
            οἳ δ' ἐπ' ὀνείαθ' ἑτοῖμα προκείμενα χεῖρας ἴαλλον.  <br>
            αὐτὰρ ἐπεὶ πόσιος καὶ ἐδητύος ἐξ ἔρον ἕντο,  <br>
        </P>
        <P><A>9.93</A>  τοῖς ὁ γέρων πάμπρωτος ὑφαίνειν ἤρχετο μῆτιν  <br>
            Νέστωρ, οὗ καὶ πρόσθεν ἀρίστη φαίνετο βουλή:  <br>
            ὅ σφιν ἐϋφρονέων ἀγορήσατο καὶ μετέειπεν:  <br>
        </P>
        <P><A>9.96</A>  Ἀτρεΐδη κύδιστε ἄναξ ἀνδρῶν Ἀγάμεμνον  <br>
            ἐν σοὶ μὲν λήξω, σέο δ' ἄρξομαι, οὕνεκα πολλῶν  <br>
            λαῶν ἐσσι ἄναξ καί τοι Ζεὺς ἐγγυάλιξε  <br>
            σκῆπτρόν τ' ἠδὲ θέμιστας, ἵνά σφισι βουλεύῃσθα.  <br>
            τώ σε χρὴ περὶ μὲν φάσθαι ἔπος ἠδ' ἐπακοῦσαι,  <br>
            κρηῆναι δὲ καὶ ἄλλῳ, ὅτ' ἄν τινα θυμὸς ἀνώγῃ  <br>
            εἰπεῖν εἰς ἀγαθόν: σέο δ' ἕξεται ὅττί κεν ἄρχῃ.  <br>
        </P>
        <P><A>9.103</A>  αὐτὰρ ἐγὼν ἐρέω ὥς μοι δοκεῖ εἶναι ἄριστα.  <br>
            οὐ γάρ τις νόον ἄλλος ἀμείνονα τοῦδε νοήσει  <br>
            οἷον ἐγὼ νοέω ἠμὲν πάλαι ἠδ' ἔτι καὶ νῦν  <br>
            ἐξ ἔτι τοῦ ὅτε διογενὲς Βρισηΐδα κούρην  <br>
            χωομένου Ἀχιλῆος ἔβης κλισίηθεν ἀπούρας  <br>
        </P>
        <P><A>9.108</A>  οὔ τι καθ' ἡμέτερόν γε νόον: μάλα γάρ τοι ἔγωγε  <br>
            πόλλ' ἀπεμυθεόμην: σὺ δὲ σῷ μεγαλήτορι θυμῷ  <br>
            εἴξας ἄνδρα φέριστον, ὃν ἀθάνατοί περ ἔτισαν,  <br>
            ἠτίμησας, ἑλὼν γὰρ ἔχεις γέρας: ἀλλ' ἔτι καὶ νῦν  <br>
            φραζώμεσθ' ὥς κέν μιν ἀρεσσάμενοι πεπίθωμεν  <br>
            δώροισίν τ' ἀγανοῖσιν ἔπεσσί τε μειλιχίοισι.  <br>
        </P>
        <P><A>9.114</A>  τὸν δ' αὖτε προσέειπεν ἄναξ ἀνδρῶν Ἀγαμέμνων:  <br>
            ὦ γέρον οὔ τι ψεῦδος ἐμὰς ἄτας κατέλεξας:  <br>
            ἀασάμην, οὐδ' αὐτὸς ἀναίνομαι. ἀντί νυ πολλῶν  <br>
            λαῶν ἐστὶν ἀνὴρ ὅν τε Ζεὺς κῆρι φιλήσῃ,  <br>
            ὡς νῦν τοῦτον ἔτισε, δάμασσε δὲ λαὸν Ἀχαιῶν.  <br>
        </P>
        <P><A>9.119</A>  ἀλλ' ἐπεὶ ἀασάμην φρεσὶ λευγαλέῃσι πιθήσας,  <br>
            ἂψ ἐθέλω ἀρέσαι δόμεναί τ' ἀπερείσι' ἄποινα.  <br>
            ὑμῖν δ' ἐν πάντεσσι περικλυτὰ δῶρ' ὀνομήνω  <br>
        </P>
        <P><A>9.122</A>  ἕπτ' ἀπύρους τρίποδας, δέκα δὲ χρυσοῖο τάλαντα,  <br>
            αἴθωνας δὲ λέβητας ἐείκοσι, δώδεκα δ' ἵππους  <br>
            πηγοὺς ἀθλοφόρους, οἳ ἀέθλια ποσσὶν ἄροντο.  <br>
            οὔ κεν ἀλήϊος εἴη ἀνὴρ ᾧ τόσσα γένοιτο,  <br>
            οὐδέ κεν ἀκτήμων ἐριτίμοιο χρυσοῖο,  <br>
            ὅσσά μοι ἠνείκαντο ἀέθλια μώνυχες ἵπποι.  <br>
        </P>
        <P><A>9.128</A>  δώσω δ' ἑπτὰ γυναῖκας ἀμύμονα ἔργα ἰδυίας  <br>
            Λεσβίδας, ἃς ὅτε Λέσβον ἐϋκτιμένην ἕλεν αὐτὸς  <br>
            ἐξελόμην, αἳ κάλλει ἐνίκων φῦλα γυναικῶν.  <br>
            τὰς μέν οἱ δώσω, μετὰ δ' ἔσσεται ἣν τότ' ἀπηύρων  <br>
            κούρη Βρισῆος: ἐπὶ δὲ μέγαν ὅρκον ὀμοῦμαι  <br>
            μή ποτε τῆς εὐνῆς ἐπιβήμεναι ἠδὲ μιγῆναι,  <br>
            ἣ θέμις ἀνθρώπων πέλει ἀνδρῶν ἠδὲ γυναικῶν.  <br>
        </P>
        <P><A>9.135</A>  ταῦτα μὲν αὐτίκα πάντα παρέσσεται: εἰ δέ κεν αὖτε  <br>
            ἄστυ μέγα Πριάμοιο θεοὶ δώωσ' ἀλαπάξαι,  <br>
            νῆα ἅλις χρυσοῦ καὶ χαλκοῦ νηησάσθω  <br>
            εἰσελθών, ὅτε κεν δατεώμεθα ληΐδ' Ἀχαιοί,  <br>
            Τρωϊάδας δὲ γυναῖκας ἐείκοσιν αὐτὸς ἑλέσθω,  <br>
            αἴ κε μετ' Ἀργείην Ἑλένην κάλλισται ἔωσιν.  <br>
        </P>
        <P><A>9.141</A>  εἰ δέ κεν Ἄργος ἱκοίμεθ' Ἀχαιϊκὸν οὖθαρ ἀρούρης  <br>
            γαμβρός κέν μοι ἔοι: τίσω δέ μιν ἶσον Ὀρέστῃ,  <br>
            ὅς μοι τηλύγετος τρέφεται θαλίῃ ἔνι πολλῇ.  <br>
            τρεῖς δέ μοί εἰσι θύγατρες ἐνὶ μεγάρῳ εὐπήκτῳ  <br>
            Χρυσόθεμις καὶ Λαοδίκη καὶ Ἰφιάνασσα,  <br>
            τάων ἥν κ' ἐθέλῃσι φίλην ἀνάεδνον ἀγέσθω  <br>
            πρὸς οἶκον Πηλῆος: ἐγὼ δ' ἐπὶ μείλια δώσω  <br>
            πολλὰ μάλ', ὅσσ' οὔ πώ τις ἑῇ ἐπέδωκε θυγατρί:  <br>
        </P>
        <P><A>9.149</A>  ἑπτὰ δέ οἱ δώσω εὖ ναιόμενα πτολίεθρα  <br>
            Καρδαμύλην Ἐνόπην τε καὶ Ἱρὴν ποιήεσσαν  <br>
            Φηράς τε ζαθέας ἠδ' Ἄνθειαν βαθύλειμον  <br>
            καλήν τ' Αἴπειαν καὶ Πήδασον ἀμπελόεσσαν.  <br>
            πᾶσαι δ' ἐγγὺς ἁλός, νέαται Πύλου ἠμαθόεντος:  <br>
            ἐν δ' ἄνδρες ναίουσι πολύρρηνες πολυβοῦται,  <br>
            οἵ κέ ἑ δωτίνῃσι θεὸν ὣς τιμήσουσι  <br>
            καί οἱ ὑπὸ σκήπτρῳ λιπαρὰς τελέουσι θέμιστας.  <br>
        </P>
        <P><A>9.157</A>  ταῦτά κέ οἱ τελέσαιμι μεταλήξαντι χόλοιο.  <br>
            δμηθήτω: Ἀΐδης τοι ἀμείλιχος ἠδ' ἀδάμαστος,  <br>
            τοὔνεκα καί τε βροτοῖσι θεῶν ἔχθιστος ἁπάντων:  <br>
            καί μοι ὑποστήτω ὅσσον βασιλεύτερός εἰμι  <br>
            ἠδ' ὅσσον γενεῇ προγενέστερος εὔχομαι εἶναι.  <br>
        </P>
        <P><A>9.162</A>  τὸν δ' ἠμείβετ' ἔπειτα Γερήνιος ἱππότα Νέστωρ:  <br>
            Ἀτρεΐδη κύδιστε ἄναξ ἀνδρῶν Ἀγάμεμνον  <br>
            δῶρα μὲν οὐκέτ' ὀνοστὰ διδοῖς Ἀχιλῆϊ ἄνακτι:  <br>
            ἀλλ' ἄγετε κλητοὺς ὀτρύνομεν, οἵ κε τάχιστα  <br>
            ἔλθωσ' ἐς κλισίην Πηληϊάδεω Ἀχιλῆος.  <br>
        </P>
        <P><A>9.167</A>  εἰ δ' ἄγε τοὺς ἂν ἐγὼ ἐπιόψομαι οἳ δὲ πιθέσθων.  <br>
            Φοῖνιξ μὲν πρώτιστα Διῒ φίλος ἡγησάσθω,  <br>
            αὐτὰρ ἔπειτ' Αἴας τε μέγας καὶ δῖος Ὀδυσσεύς:  <br>
            κηρύκων δ' Ὀδίος τε καὶ Εὐρυβάτης ἅμ' ἑπέσθων.  <br>
            φέρτε δὲ χερσὶν ὕδωρ, εὐφημῆσαί τε κέλεσθε,  <br>
            ὄφρα Διὶ Κρονίδῃ ἀρησόμεθ', αἴ κ' ἐλεήσῃ.  <br>
        </P>
        <P><A>9.173</A>  ὣς φάτο, τοῖσι δὲ πᾶσιν ἑαδότα μῦθον ἔειπεν.  <br>
            αὐτίκα κήρυκες μὲν ὕδωρ ἐπὶ χεῖρας ἔχευαν,  <br>
            κοῦροι δὲ κρητῆρας ἐπεστέψαντο ποτοῖο,  <br>
            νώμησαν δ' ἄρα πᾶσιν ἐπαρξάμενοι δεπάεσσιν.  <br>
        </P>
        <P><A>9.177</A>  αὐτὰρ ἐπεὶ σπεῖσάν τ' ἔπιόν θ' ὅσον ἤθελε θυμός,  <br>
            ὁρμῶντ' ἐκ κλισίης Ἀγαμέμνονος Ἀτρεΐδαο.  <br>
            τοῖσι δὲ πόλλ' ἐπέτελλε Γερήνιος ἱππότα Νέστωρ  <br>
            δενδίλλων ἐς ἕκαστον, Ὀδυσσῆϊ δὲ μάλιστα,  <br>
            πειρᾶν ὡς πεπίθοιεν ἀμύμονα Πηλεΐωνα.  <br>
        </P>
        <P><A>9.182</A>  τὼ δὲ βάτην παρὰ θῖνα πολυφλοίσβοιο θαλάσσης  <br>
            πολλὰ μάλ' εὐχομένω γαιηόχῳ ἐννοσιγαίῳ  <br>
            ῥηϊδίως πεπιθεῖν μεγάλας φρένας Αἰακίδαο.  <br>
            Μυρμιδόνων δ' ἐπί τε κλισίας καὶ νῆας ἱκέσθην,  <br>
        </P>
        <P><A>9.186</A>  τὸν δ' εὗρον φρένα τερπόμενον φόρμιγγι λιγείῃ  <br>
            καλῇ δαιδαλέῃ, ἐπὶ δ' ἀργύρεον ζυγὸν ἦεν,  <br>
            τὴν ἄρετ' ἐξ ἐνάρων πόλιν Ἠετίωνος ὀλέσσας:  <br>
            τῇ ὅ γε θυμὸν ἔτερπεν, ἄειδε δ' ἄρα κλέα ἀνδρῶν.  <br>
            Πάτροκλος δέ οἱ οἶος ἐναντίος ἧστο σιωπῇ,  <br>
            δέγμενος Αἰακίδην ὁπότε λήξειεν ἀείδων,  <br>
        </P>
        <P><A>9.192</A>  τὼ δὲ βάτην προτέρω, ἡγεῖτο δὲ δῖος Ὀδυσσεύς,  <br>
            στὰν δὲ πρόσθ' αὐτοῖο: ταφὼν δ' ἀνόρουσεν Ἀχιλλεὺς  <br>
            αὐτῇ σὺν φόρμιγγι λιπὼν ἕδος ἔνθα θάασσεν.  <br>
            ὣς δ' αὔτως Πάτροκλος, ἐπεὶ ἴδε φῶτας, ἀνέστη.  <br>
        </P>
        <P><A>9.196</A>  τὼ καὶ δεικνύμενος προσέφη πόδας ὠκὺς Ἀχιλλεύς:  <br>
            χαίρετον: ἦ φίλοι ἄνδρες ἱκάνετον ἦ τι μάλα χρεώ,  <br>
            οἵ μοι σκυζομένῳ περ Ἀχαιῶν φίλτατοί ἐστον.  <br>
            ὣς ἄρα φωνήσας προτέρω ἄγε δῖος Ἀχιλλεύς,  <br>
            εἷσεν δ' ἐν κλισμοῖσι τάπησί τε πορφυρέοισιν.  <br>
        </P>
        <P><A>9.201</A>  αἶψα δὲ Πάτροκλον προσεφώνεεν ἐγγὺς ἐόντα:  <br>
            μείζονα δὴ κρητῆρα Μενοιτίου υἱὲ καθίστα,  <br>
            ζωρότερον δὲ κέραιε, δέπας δ' ἔντυνον ἑκάστῳ:  <br>
            οἳ γὰρ φίλτατοι ἄνδρες ἐμῷ ὑπέασι μελάθρῳ.  <br>
        </P>
        <P><A>9.205</A>  ὣς φάτο, Πάτροκλος δὲ φίλῳ ἐπεπείθεθ' ἑταίρῳ.  <br>
            αὐτὰρ ὅ γε κρεῖον μέγα κάββαλεν ἐν πυρὸς αὐγῇ,  <br>
            ἐν δ' ἄρα νῶτον ἔθηκ' ὄϊος καὶ πίονος αἰγός,  <br>
            ἐν δὲ συὸς σιάλοιο ῥάχιν τεθαλυῖαν ἀλοιφῇ.  <br>
            τῷ δ' ἔχεν Αὐτομέδων, τάμνεν δ' ἄρα δῖος Ἀχιλλεύς.  <br>
            καὶ τὰ μὲν εὖ μίστυλλε καὶ ἀμφ' ὀβελοῖσιν ἔπειρε,  <br>
            πῦρ δὲ Μενοιτιάδης δαῖεν μέγα ἰσόθεος φώς.  <br>
        </P>
        <P><A>9.212</A>  αὐτὰρ ἐπεὶ κατὰ πῦρ ἐκάη καὶ φλὸξ ἐμαράνθη,  <br>
            ἀνθρακιὴν στορέσας ὀβελοὺς ἐφύπερθε τάνυσσε,  <br>
            πάσσε δ' ἁλὸς θείοιο κρατευτάων ἐπαείρας.  <br>
            αὐτὰρ ἐπεί ῥ' ὤπτησε καὶ εἰν ἐλεοῖσιν ἔχευε,  <br>
            Πάτροκλος μὲν σῖτον ἑλὼν ἐπένειμε τραπέζῃ  <br>
            καλοῖς ἐν κανέοισιν, ἀτὰρ κρέα νεῖμεν Ἀχιλλεύς.  <br>
        </P>
        <P><A>9.218</A>  αὐτὸς δ' ἀντίον ἷζεν Ὀδυσσῆος θείοιο  <br>
            τοίχου τοῦ ἑτέροιο, θεοῖσι δὲ θῦσαι ἀνώγει  <br>
            Πάτροκλον ὃν ἑταῖρον: ὃ δ' ἐν πυρὶ βάλλε θυηλάς.  <br>
            οἳ δ' ἐπ' ὀνείαθ' ἑτοῖμα προκείμενα χεῖρας ἴαλλον.  <br>
        </P>
        <P><A>9.222</A>  αὐτὰρ ἐπεὶ πόσιος καὶ ἐδητύος ἐξ ἔρον ἕντο,  <br>
            νεῦσ' Αἴας Φοίνικι: νόησε δὲ δῖος Ὀδυσσεύς,  <br>
            πλησάμενος δ' οἴνοιο δέπας δείδεκτ' Ἀχιλῆα:  <br>
        </P>
        <P><A>9.225</A>  χαῖρ' Ἀχιλεῦ: δαιτὸς μὲν ἐΐσης οὐκ ἐπιδευεῖς  <br>
            ἠμὲν ἐνὶ κλισίῃ Ἀγαμέμνονος Ἀτρεΐδαο  <br>
            ἠδὲ καὶ ἐνθάδε νῦν, πάρα γὰρ μενοεικέα πολλὰ  <br>
            δαίνυσθ': ἀλλ' οὐ δαιτὸς ἐπηράτου ἔργα μέμηλεν,  <br>
        </P>
        <P><A>9.229</A>  ἀλλὰ λίην μέγα πῆμα διοτρεφὲς εἰσορόωντες  <br>
            δείδιμεν: ἐν δοιῇ δὲ σαωσέμεν ἢ ἀπολέσθαι  <br>
            νῆας ἐϋσσέλμους, εἰ μὴ σύ γε δύσεαι ἀλκήν.  <br>
        </P>
        <P><A>9.232</A>  ἐγγὺς γὰρ νηῶν καὶ τείχεος αὖλιν ἔθεντο  <br>
            Τρῶες ὑπέρθυμοι τηλεκλειτοί τ' ἐπίκουροι  <br>
            κηάμενοι πυρὰ πολλὰ κατὰ στρατόν, οὐδ' ἔτι φασὶ  <br>
            σχήσεσθ', ἀλλ' ἐν νηυσὶ μελαίνῃσιν πεσέεσθαι.  <br>
        </P>
        <P><A>9.236</A>  Ζεὺς δέ σφι Κρονίδης ἐνδέξια σήματα φαίνων  <br>
            ἀστράπτει: Ἕκτωρ δὲ μέγα σθένεϊ βλεμεαίνων  <br>
            μαίνεται ἐκπάγλως πίσυνος Διί, οὐδέ τι τίει  <br>
            ἀνέρας οὐδὲ θεούς: κρατερὴ δέ ἑ λύσσα δέδυκεν.  <br>
            ἀρᾶται δὲ τάχιστα φανήμεναι Ἠῶ δῖαν:  <br>
        </P>
        <P><A>9.241</A>  στεῦται γὰρ νηῶν ἀποκόψειν ἄκρα κόρυμβα  <br>
            αὐτάς τ' ἐμπρήσειν μαλεροῦ πυρός, αὐτὰρ Ἀχαιοὺς  <br>
            δῃώσειν παρὰ τῇσιν ὀρινομένους ὑπὸ καπνοῦ.  <br>
            ταῦτ' αἰνῶς δείδοικα κατὰ φρένα, μή οἱ ἀπειλὰς  <br>
            ἐκτελέσωσι θεοί, ἡμῖν δὲ δὴ αἴσιμον εἴη  <br>
            φθίσθαι ἐνὶ Τροίῃ ἑκὰς Ἄργεος ἱπποβότοιο.  <br>
        </P>
        <P><A>9.247</A>  ἀλλ' ἄνα εἰ μέμονάς γε καὶ ὀψέ περ υἷας Ἀχαιῶν  <br>
            τειρομένους ἐρύεσθαι ὑπὸ Τρώων ὀρυμαγδοῦ.  <br>
            αὐτῷ τοι μετόπισθ' ἄχος ἔσσεται, οὐδέ τι μῆχος  <br>
            ῥεχθέντος κακοῦ ἔστ' ἄκος εὑρεῖν: ἀλλὰ πολὺ πρὶν  <br>
            φράζευ ὅπως Δαναοῖσιν ἀλεξήσεις κακὸν ἦμαρ.  <br>
        </P>
        <P><A>9.252</A>  ὦ πέπον ἦ μὲν σοί γε πατὴρ ἐπετέλλετο Πηλεὺς  <br>
            ἤματι τῷ ὅτε σ' ἐκ Φθίης Ἀγαμέμνονι πέμπε:  <br>
            τέκνον ἐμὸν κάρτος μὲν Ἀθηναίη τε καὶ Ἥρη  <br>
            δώσουσ' αἴ κ' ἐθέλωσι, σὺ δὲ μεγαλήτορα θυμὸν  <br>
            ἴσχειν ἐν στήθεσσι: φιλοφροσύνη γὰρ ἀμείνων:  <br>
            ληγέμεναι δ' ἔριδος κακομηχάνου, ὄφρά σε μᾶλλον  <br>
            τίωσ' Ἀργείων ἠμὲν νέοι ἠδὲ γέροντες.  <br>
        </P>
        <P><A>9.259</A>  ὣς ἐπέτελλ' ὃ γέρων, σὺ δὲ λήθεαι: ἀλλ' ἔτι καὶ νῦν  <br>
            παύε', ἔα δὲ χόλον θυμαλγέα: σοὶ δ' Ἀγαμέμνων  <br>
            ἄξια δῶρα δίδωσι μεταλήξαντι χόλοιο.  <br>
            εἰ δὲ σὺ μέν μευ ἄκουσον, ἐγὼ δέ κέ τοι καταλέξω  <br>
            ὅσσά τοι ἐν κλισίῃσιν ὑπέσχετο δῶρ' Ἀγαμέμνων:  <br>
        </P>
        <P><A>9.264</A>  ἕπτ' ἀπύρους τρίποδας, δέκα δὲ χρυσοῖο τάλαντα,  <br>
            αἴθωνας δὲ λέβητας ἐείκοσι, δώδεκα δ' ἵππους  <br>
            πηγοὺς ἀθλοφόρους, οἳ ἀέθλια ποσσὶν ἄροντο.  <br>
            οὔ κεν ἀλήϊος εἴη ἀνὴρ ᾧ τόσσα γένοιτο  <br>
            οὐδέ κεν ἀκτήμων ἐριτίμοιο χρυσοῖο,  <br>
            ὅσσ' Ἀγαμέμνονος ἵπποι ἀέθλια ποσσὶν ἄροντο.  <br>
        </P>
        <P><A>9.270</A>  δώσει δ' ἑπτὰ γυναῖκας ἀμύμονα ἔργα ἰδυίας  <br>
            Λεσβίδας, ἃς ὅτε Λέσβον ἐϋκτιμένην ἕλες αὐτὸς  <br>
            ἐξέλεθ', αἳ τότε κάλλει ἐνίκων φῦλα γυναικῶν.  <br>
            τὰς μέν τοι δώσει, μετὰ δ' ἔσσεται ἣν τότ' ἀπηύρα  <br>
            κούρη Βρισῆος: ἐπὶ δὲ μέγαν ὅρκον ὀμεῖται  <br>
            μή ποτε τῆς εὐνῆς ἐπιβήμεναι ἠδὲ μιγῆναι  <br>
            ἣ θέμις ἐστὶν ἄναξ ἤτ' ἀνδρῶν ἤτε γυναικῶν.  <br>
        </P>
        <P><A>9.277</A>  ταῦτα μὲν αὐτίκα πάντα παρέσσεται: εἰ δέ κεν αὖτε  <br>
            ἄστυ μέγα Πριάμοιο θεοὶ δώωσ' ἀλαπάξαι,  <br>
            νῆα ἅλις χρυσοῦ καὶ χαλκοῦ νηήσασθαι  <br>
            εἰσελθών, ὅτε κεν δατεώμεθα ληΐδ' Ἀχαιοί,  <br>
            Τρωϊάδας δὲ γυναῖκας ἐείκοσιν αὐτὸς ἑλέσθαι,  <br>
            αἵ κε μετ' Ἀργείην Ἑλένην κάλλισται ἔωσιν.  <br>
        </P>
        <P><A>9.283</A>  εἰ δέ κεν Ἄργος ἱκοίμεθ' Ἀχαιϊκὸν οὖθαρ ἀρούρης  <br>
            γαμβρός κέν οἱ ἔοις: τίσει δέ σε ἶσον Ὀρέστῃ,  <br>
            ὅς οἱ τηλύγετος τρέφεται θαλίῃ ἔνι πολλῇ.  <br>
            τρεῖς δέ οἵ εἰσι θύγατρες ἐνὶ μεγάρῳ εὐπήκτῳ  <br>
            Χρυσόθεμις καὶ Λαοδίκη καὶ Ἰφιάνασσα,  <br>
            τάων ἥν κ' ἐθέλῃσθα φίλην ἀνάεδνον ἄγεσθαι  <br>
            πρὸς οἶκον Πηλῆος: ὃ δ' αὖτ' ἐπὶ μείλια δώσει  <br>
            πολλὰ μάλ', ὅσσ' οὔ πώ τις ἑῇ ἐπέδωκε θυγατρί:  <br>
        </P>
        <P><A>9.291</A>  ἑπτὰ δέ τοι δώσει εὖ ναιόμενα πτολίεθρα  <br>
            Καρδαμύλην Ἐνόπην τε καὶ Ἱρὴν ποιήεσσαν  <br>
            Φηράς τε ζαθέας ἠδ' Ἄνθειαν βαθύλειμον  <br>
            καλήν τ' Αἴπειαν καὶ Πήδασον ἀμπελόεσσαν.  <br>
            πᾶσαι δ' ἐγγὺς ἁλός, νέαται Πύλου ἠμαθόεντος:  <br>
            ἐν δ' ἄνδρες ναίουσι πολύρρηνες πολυβοῦται,  <br>
            οἵ κέ σε δωτίνῃσι θεὸν ὣς τιμήσουσι  <br>
            καί τοι ὑπὸ σκήπτρῳ λιπαρὰς τελέουσι θέμιστας.  <br>
        </P>
        <P><A>9.299</A>  ταῦτά κέ τοι τελέσειε μεταλήξαντι χόλοιο.  <br>
        </P>
        <P><A>9.300</A>  εἰ δέ τοι Ἀτρεΐδης μὲν ἀπήχθετο κηρόθι μᾶλλον  <br>
            αὐτὸς καὶ τοῦ δῶρα, σὺ δ' ἄλλους περ Παναχαιοὺς  <br>
        </P>
        <P><A>9.302</A>  τειρομένους ἐλέαιρε κατὰ στρατόν, οἵ σε θεὸν ὣς  <br>
            τίσουσ': ἦ γάρ κέ σφι μάλα μέγα κῦδος ἄροιο:  <br>
        </P>
        <P><A>9.304</A>  νῦν γάρ χ' Ἕκτορ' ἕλοις, ἐπεὶ ἂν μάλα τοι σχεδὸν ἔλθοι  <br>
        </P>
        <P><A>9.305</A>  λύσσαν ἔχων ὀλοήν, ἐπεὶ οὔ τινά φησιν ὁμοῖον  <br>
            οἷ ἔμεναι Δαναῶν οὓς ἐνθάδε νῆες ἔνεικαν.  <br>
        </P>
        <P><A>9.307</A>  τὸν δ' ἀπαμειβόμενος προσέφη πόδας ὠκὺς Ἀχιλλεύς:  <br>
            διογενὲς Λαερτιάδη πολυμήχαν' Ὀδυσσεῦ  <br>
            χρὴ μὲν δὴ τὸν μῦθον ἀπηλεγέως ἀποειπεῖν,  <br>
            ᾗ περ δὴ φρονέω τε καὶ ὡς τετελεσμένον ἔσται,  <br>
            ὡς μή μοι τρύζητε παρήμενοι ἄλλοθεν ἄλλος.  <br>
        </P>
        <P><A>9.312</A>  ἐχθρὸς γάρ μοι κεῖνος ὁμῶς Ἀΐδαο πύλῃσιν  <br>
            ὅς χ' ἕτερον μὲν κεύθῃ ἐνὶ φρεσίν, ἄλλο δὲ εἴπῃ.  <br>
            αὐτὰρ ἐγὼν ἐρέω ὥς μοι δοκεῖ εἶναι ἄριστα:  <br>
            οὔτ' ἔμεγ' Ἀτρεΐδην Ἀγαμέμνονα πεισέμεν οἴω  <br>
            οὔτ' ἄλλους Δαναούς, ἐπεὶ οὐκ ἄρα τις χάρις ἦεν  <br>
            μάρνασθαι δηΐοισιν ἐπ' ἀνδράσι νωλεμὲς αἰεί.  <br>
        </P>
        <P><A>9.318</A>  ἴση μοῖρα μένοντι καὶ εἰ μάλα τις πολεμίζοι:  <br>
            ἐν δὲ ἰῇ τιμῇ ἠμὲν κακὸς ἠδὲ καὶ ἐσθλός:  <br>
            κάτθαν' ὁμῶς ὅ τ' ἀεργὸς ἀνὴρ ὅ τε πολλὰ ἐοργώς.  <br>
        </P>
        <P><A>9.321</A>  οὐδέ τί μοι περίκειται, ἐπεὶ πάθον ἄλγεα θυμῷ  <br>
            αἰεὶ ἐμὴν ψυχὴν παραβαλλόμενος πολεμίζειν.  <br>
            ὡς δ' ὄρνις ἀπτῆσι νεοσσοῖσι προφέρῃσι  <br>
            μάστακ' ἐπεί κε λάβῃσι, κακῶς δ' ἄρα οἱ πέλει αὐτῇ,  <br>
            ὣς καὶ ἐγὼ πολλὰς μὲν ἀΰπνους νύκτας ἴαυον,  <br>
            ἤματα δ' αἱματόεντα διέπρησσον πολεμίζων  <br>
            ἀνδράσι μαρνάμενος ὀάρων ἕνεκα σφετεράων.  <br>
        </P>
        <P><A>9.328</A>  δώδεκα δὴ σὺν νηυσὶ πόλεις ἀλάπαξ' ἀνθρώπων,  <br>
            πεζὸς δ' ἕνδεκά φημι κατὰ Τροίην ἐρίβωλον:  <br>
            τάων ἐκ πασέων κειμήλια πολλὰ καὶ ἐσθλὰ  <br>
            ἐξελόμην, καὶ πάντα φέρων Ἀγαμέμνονι δόσκον  <br>
        </P>
        <P><A>9.332</A>  Ἀτρεΐδῃ: ὃ δ' ὄπισθε μένων παρὰ νηυσὶ θοῇσι  <br>
            δεξάμενος διὰ παῦρα δασάσκετο, πολλὰ δ' ἔχεσκεν.  <br>
            ἄλλα δ' ἀριστήεσσι δίδου γέρα καὶ βασιλεῦσι:  <br>
            τοῖσι μὲν ἔμπεδα κεῖται, ἐμεῦ δ' ἀπὸ μούνου Ἀχαιῶν  <br>
            εἵλετ', ἔχει δ' ἄλοχον θυμαρέα: τῇ παριαύων  <br>
        </P>
        <P><A>9.337</A>  τερπέσθω. τί δὲ δεῖ πολεμιζέμεναι Τρώεσσιν  <br>
            Ἀργείους; τί δὲ λαὸν ἀνήγαγεν ἐνθάδ' ἀγείρας  <br>
            Ἀτρεΐδης; ἦ οὐχ Ἑλένης ἕνεκ' ἠϋκόμοιο;  <br>
        </P>
        <P><A>9.340</A>  ἦ μοῦνοι φιλέουσ' ἀλόχους μερόπων ἀνθρώπων  <br>
            Ἀτρεΐδαι; ἐπεὶ ὅς τις ἀνὴρ ἀγαθὸς καὶ ἐχέφρων  <br>
            τὴν αὐτοῦ φιλέει καὶ κήδεται, ὡς καὶ ἐγὼ τὴν  <br>
            ἐκ θυμοῦ φίλεον δουρικτητήν περ ἐοῦσαν.  <br>
        </P>
        <P><A>9.344</A>  νῦν δ' ἐπεὶ ἐκ χειρῶν γέρας εἵλετο καί μ' ἀπάτησε  <br>
            μή μευ πειράτω εὖ εἰδότος: οὐδέ με πείσει.  <br>
        </P>
        <P><A>9.346</A>  ἀλλ' Ὀδυσεῦ σὺν σοί τε καὶ ἄλλοισιν βασιλεῦσι  <br>
            φραζέσθω νήεσσιν ἀλεξέμεναι δήϊον πῦρ.  <br>
            ἦ μὲν δὴ μάλα πολλὰ πονήσατο νόσφιν ἐμεῖο,  <br>
            καὶ δὴ τεῖχος ἔδειμε, καὶ ἤλασε τάφρον ἐπ' αὐτῷ  <br>
            εὐρεῖαν μεγάλην, ἐν δὲ σκόλοπας κατέπηξεν:  <br>
        </P>
        <P><A>9.351</A>  ἀλλ' οὐδ' ὧς δύναται σθένος Ἕκτορος ἀνδροφόνοιο  <br>
            ἴσχειν: ὄφρα δ' ἐγὼ μετ' Ἀχαιοῖσιν πολέμιζον  <br>
            οὐκ ἐθέλεσκε μάχην ἀπὸ τείχεος ὀρνύμεν Ἕκτωρ,  <br>
            ἀλλ' ὅσον ἐς Σκαιάς τε πύλας καὶ φηγὸν ἵκανεν:  <br>
            ἔνθά ποτ' οἶον ἔμιμνε, μόγις δέ μευ ἔκφυγεν ὁρμήν.  <br>
        </P>
        <P><A>9.356</A>  νῦν δ' ἐπεὶ οὐκ ἐθέλω πολεμιζέμεν Ἕκτορι δίῳ  <br>
            αὔριον ἱρὰ Διὶ ῥέξας καὶ πᾶσι θεοῖσι  <br>
            νηήσας εὖ νῆας, ἐπὴν ἅλα δὲ προερύσσω,  <br>
            ὄψεαι, αἴ κ' ἐθέλῃσθα καὶ αἴ κέν τοι τὰ μεμήλῃ,  <br>
            ἦρι μάλ' Ἑλλήσποντον ἐπ' ἰχθυόεντα πλεούσας  <br>
            νῆας ἐμάς, ἐν δ' ἄνδρας ἐρεσσέμεναι μεμαῶτας:  <br>
            εἰ δέ κεν εὐπλοίην δώῃ κλυτὸς ἐννοσίγαιος  <br>
            ἤματί κε τριτάτῳ Φθίην ἐρίβωλον ἱκοίμην.  <br>
        </P>
        <P><A>9.364</A>  ἔστι δέ μοι μάλα πολλά, τὰ κάλλιπον ἐνθάδε ἔρρων:  <br>
            ἄλλον δ' ἐνθένδε χρυσὸν καὶ χαλκὸν ἐρυθρὸν  <br>
            ἠδὲ γυναῖκας ἐϋζώνους πολιόν τε σίδηρον  <br>
            ἄξομαι, ἅσσ' ἔλαχόν γε: γέρας δέ μοι, ὅς περ ἔδωκεν,  <br>
            αὖτις ἐφυβρίζων ἕλετο κρείων Ἀγαμέμνων  <br>
        </P>
        <P><A>9.369</A>  Ἀτρεΐδης: τῷ πάντ' ἀγορευέμεν ὡς ἐπιτέλλω  <br>
            ἀμφαδόν, ὄφρα καὶ ἄλλοι ἐπισκύζωνται Ἀχαιοὶ  <br>
            εἴ τινά που Δαναῶν ἔτι ἔλπεται ἐξαπατήσειν  <br>
            αἰὲν ἀναιδείην ἐπιειμένος: οὐδ' ἂν ἔμοιγε  <br>
            τετλαίη κύνεός περ ἐὼν εἰς ὦπα ἰδέσθαι:  <br>
            οὐδέ τί οἱ βουλὰς συμφράσσομαι, οὐδὲ μὲν ἔργον:  <br>
            ἐκ γὰρ δή μ' ἀπάτησε καὶ ἤλιτεν: οὐδ' ἂν ἔτ' αὖτις  <br>
            ἐξαπάφοιτ' ἐπέεσσιν: ἅλις δέ οἱ: ἀλλὰ ἕκηλος  <br>
            ἐρρέτω: ἐκ γάρ εὑ φρένας εἵλετο μητίετα Ζεύς.  <br>
        </P>
        <P><A>9.378</A>  ἐχθρὰ δέ μοι τοῦ δῶρα, τίω δέ μιν ἐν καρὸς αἴσῃ.  <br>
            οὐδ' εἴ μοι δεκάκις τε καὶ εἰκοσάκις τόσα δοίη  <br>
            ὅσσά τέ οἱ νῦν ἔστι, καὶ εἴ ποθεν ἄλλα γένοιτο,  <br>
        </P>
        <P><A>9.381</A>  οὐδ' ὅσ' ἐς Ὀρχομενὸν ποτινίσεται, οὐδ' ὅσα Θήβας  <br>
            Αἰγυπτίας, ὅθι πλεῖστα δόμοις ἐν κτήματα κεῖται,  <br>
            αἵ θ' ἑκατόμπυλοί εἰσι, διηκόσιοι δ' ἀν' ἑκάστας  <br>
            ἀνέρες ἐξοιχνεῦσι σὺν ἵπποισιν καὶ ὄχεσφιν:  <br>
            οὐδ' εἴ μοι τόσα δοίη ὅσα ψάμαθός τε κόνις τε,  <br>
            οὐδέ κεν ὧς ἔτι θυμὸν ἐμὸν πείσει' Ἀγαμέμνων  <br>
            πρίν γ' ἀπὸ πᾶσαν ἐμοὶ δόμεναι θυμαλγέα λώβην.  <br>
        </P>
        <P><A>9.388</A>  κούρην δ' οὐ γαμέω Ἀγαμέμνονος Ἀτρεΐδαο,  <br>
            οὐδ' εἰ χρυσείῃ Ἀφροδίτῃ κάλλος ἐρίζοι,  <br>
            ἔργα δ' Ἀθηναίῃ γλαυκώπιδι ἰσοφαρίζοι:  <br>
            οὐδέ μιν ὧς γαμέω: ὃ δ' Ἀχαιῶν ἄλλον ἑλέσθω,  <br>
            ὅς τις οἷ τ' ἐπέοικε καὶ ὃς βασιλεύτερός ἐστιν.  <br>
        </P>
        <P><A>9.393</A>  ἢν γὰρ δή με σαῶσι θεοὶ καὶ οἴκαδ' ἵκωμαι,  <br>
            Πηλεύς θήν μοι ἔπειτα γυναῖκά γε μάσσεται αὐτός.  <br>
            πολλαὶ Ἀχαιΐδες εἰσὶν ἀν' Ἑλλάδα τε Φθίην τε  <br>
            κοῦραι ἀριστήων, οἵ τε πτολίεθρα ῥύονται,  <br>
            τάων ἥν κ' ἐθέλωμι φίλην ποιήσομ' ἄκοιτιν.  <br>
            ἔνθα δέ μοι μάλα πολλὸν ἐπέσσυτο θυμὸς ἀγήνωρ  <br>
            γήμαντα μνηστὴν ἄλοχον ἐϊκυῖαν ἄκοιτιν  <br>
            κτήμασι τέρπεσθαι τὰ γέρων ἐκτήσατο Πηλεύς:  <br>
        </P>
        <P><A>9.401</A>  οὐ γὰρ ἐμοὶ ψυχῆς ἀντάξιον οὐδ' ὅσα φασὶν  <br>
            Ἴλιον ἐκτῆσθαι εὖ ναιόμενον πτολίεθρον  <br>
            τὸ πρὶν ἐπ' εἰρήνης, πρὶν ἐλθεῖν υἷας Ἀχαιῶν,  <br>
            οὐδ' ὅσα λάϊνος οὐδὸς ἀφήτορος ἐντὸς ἐέργει  <br>
            Φοίβου Ἀπόλλωνος Πυθοῖ ἔνι πετρηέσσῃ.  <br>
            ληϊστοὶ μὲν γάρ τε βόες καὶ ἴφια μῆλα,  <br>
            κτητοὶ δὲ τρίποδές τε καὶ ἵππων ξανθὰ κάρηνα,  <br>
            ἀνδρὸς δὲ ψυχὴ πάλιν ἐλθεῖν οὔτε λεϊστὴ  <br>
            οὔθ' ἑλετή, ἐπεὶ ἄρ κεν ἀμείψεται ἕρκος ὀδόντων.  <br>
        </P>
        <P><A>9.410</A>  μήτηρ γάρ τέ μέ φησι θεὰ Θέτις ἀργυρόπεζα  <br>
            διχθαδίας κῆρας φερέμεν θανάτοιο τέλος δέ.  <br>
            εἰ μέν κ' αὖθι μένων Τρώων πόλιν ἀμφιμάχωμαι,  <br>
            ὤλετο μέν μοι νόστος, ἀτὰρ κλέος ἄφθιτον ἔσται:  <br>
            εἰ δέ κεν οἴκαδ' ἵκωμι φίλην ἐς πατρίδα γαῖαν,  <br>
            ὤλετό μοι κλέος ἐσθλόν, ἐπὶ δηρὸν δέ μοι αἰὼν  <br>
            ἔσσεται, οὐδέ κέ μ' ὦκα τέλος θανάτοιο κιχείη.  <br>
        </P>
        <P><A>9.417</A>  καὶ δ' ἂν τοῖς ἄλλοισιν ἐγὼ παραμυθησαίμην  <br>
            οἴκαδ' ἀποπλείειν, ἐπεὶ οὐκέτι δήετε τέκμωρ  <br>
            Ἰλίου αἰπεινῆς: μάλα γάρ ἑθεν εὐρύοπα Ζεὺς  <br>
            χεῖρα ἑὴν ὑπερέσχε, τεθαρσήκασι δὲ λαοί.  <br>
        </P>
        <P><A>9.421</A>  ἀλλ' ὑμεῖς μὲν ἰόντες ἀριστήεσσιν Ἀχαιῶν  <br>
            ἀγγελίην ἀπόφασθε: τὸ γὰρ γέρας ἐστὶ γερόντων:  <br>
            ὄφρ' ἄλλην φράζωνται ἐνὶ φρεσὶ μῆτιν ἀμείνω,  <br>
            ἥ κέ σφιν νῆάς τε σαῷ καὶ λαὸν Ἀχαιῶν  <br>
            νηυσὶν ἔπι γλαφυρῇς, ἐπεὶ οὔ σφισιν ἥδέ γ' ἑτοίμη  <br>
            ἣν νῦν ἐφράσσαντο ἐμεῦ ἀπομηνίσαντος:  <br>
        </P>
        <P><A>9.427</A>  Φοῖνιξ δ' αὖθι παρ' ἄμμι μένων κατακοιμηθήτω,  <br>
            ὄφρά μοι ἐν νήεσσι φίλην ἐς πατρίδ' ἕπηται  <br>
            αὔριον ἢν ἐθέλῃσιν: ἀνάγκῃ δ' οὔ τί μιν ἄξω.  <br>
        </P>
        <P><A>9.430</A>  ὣς ἔφαθ', οἳ δ' ἄρα πάντες ἀκὴν ἐγένοντο σιωπῇ  <br>
            μῦθον ἀγασσάμενοι: μάλα γὰρ κρατερῶς ἀπέειπεν:  <br>
            ὀψὲ δὲ δὴ μετέειπε γέρων ἱππηλάτα Φοῖνιξ  <br>
            δάκρυ' ἀναπρήσας: περὶ γὰρ δίε νηυσὶν Ἀχαιῶν:  <br>
        </P>
        <P><A>9.434</A>  εἰ μὲν δὴ νόστόν γε μετὰ φρεσὶ φαίδιμ' Ἀχιλλεῦ  <br>
            βάλλεαι, οὐδέ τι πάμπαν ἀμύνειν νηυσὶ θοῇσι  <br>
            πῦρ ἐθέλεις ἀΐδηλον, ἐπεὶ χόλος ἔμπεσε θυμῷ,  <br>
            πῶς ἂν ἔπειτ' ἀπὸ σεῖο φίλον τέκος αὖθι λιποίμην  <br>
        </P>
        <P><A>9.438</A>  οἶος; σοὶ δέ μ' ἔπεμπε γέρων ἱππηλάτα Πηλεὺς  <br>
            ἤματι τῷ ὅτε σ' ἐκ Φθίης Ἀγαμέμνονι πέμπε  <br>
            νήπιον οὔ πω εἰδόθ' ὁμοιΐου πολέμοιο  <br>
            οὐδ' ἀγορέων, ἵνα τ' ἄνδρες ἀριπρεπέες τελέθουσι.  <br>
            τοὔνεκά με προέηκε διδασκέμεναι τάδε πάντα,  <br>
            μύθων τε ῥητῆρ' ἔμεναι πρηκτῆρά τε ἔργων.  <br>
        </P>
        <P><A>9.444</A>  ὡς ἂν ἔπειτ' ἀπὸ σεῖο φίλον τέκος οὐκ ἐθέλοιμι  <br>
            λείπεσθ', οὐδ' εἴ κέν μοι ὑποσταίη θεὸς αὐτὸς  <br>
            γῆρας ἀποξύσας θήσειν νέον ἡβώοντα,  <br>
            οἷον ὅτε πρῶτον λίπον Ἑλλάδα καλλιγύναικα  <br>
        </P>
        <P><A>9.448</A>  φεύγων νείκεα πατρὸς Ἀμύντορος Ὀρμενίδαο,  <br>
            ὅς μοι παλλακίδος περιχώσατο καλλικόμοιο,  <br>
            τὴν αὐτὸς φιλέεσκεν, ἀτιμάζεσκε δ' ἄκοιτιν  <br>
            μητέρ' ἐμήν: ἣ δ' αἰὲν ἐμὲ λισσέσκετο γούνων  <br>
            παλλακίδι προμιγῆναι, ἵν' ἐχθήρειε γέροντα.  <br>
        </P>
        <P><A>9.453</A>  τῇ πιθόμην καὶ ἔρεξα: πατὴρ δ' ἐμὸς αὐτίκ' ὀϊσθεὶς  <br>
            πολλὰ κατηρᾶτο, στυγερὰς δ' ἐπεκέκλετ' Ἐρινῦς,  <br>
            μή ποτε γούνασιν οἷσιν ἐφέσσεσθαι φίλον υἱὸν  <br>
            ἐξ ἐμέθεν γεγαῶτα: θεοὶ δ' ἐτέλειον ἐπαρὰς  <br>
            Ζεύς τε καταχθόνιος καὶ ἐπαινὴ Περσεφόνεια.  <br>
        </P>
        <P><A>9.458</A>  [τον μεν εγω βουλευσα κατακταμεν οξει χαλκωι]  <br>
            [αλλα τισ αθανατων παυσεν χολον οσ ρ ενι θυμωι]  <br>
            [δημου θηκε φατιν και ονειδεα πολλ ανθρωπων]  <br>
            [ωσ μη πατροφονοσ μετ Αχαιοισιν καλεοιμην]  <br>
        </P>
        <P><A>9.462</A>  ἔνθ' ἐμοὶ οὐκέτι πάμπαν ἐρητύετ' ἐν φρεσὶ θυμὸς  <br>
            πατρὸς χωομένοιο κατὰ μέγαρα στρωφᾶσθαι.  <br>
        </P>
        <P><A>9.464</A>  ἦ μὲν πολλὰ ἔται καὶ ἀνεψιοὶ ἀμφὶς ἐόντες  <br>
            αὐτοῦ λισσόμενοι κατερήτυον ἐν μεγάροισι,  <br>
            πολλὰ δὲ ἴφια μῆλα καὶ εἰλίποδας ἕλικας βοῦς  <br>
            ἔσφαζον, πολλοὶ δὲ σύες θαλέθοντες ἀλοιφῇ  <br>
            εὑόμενοι τανύοντο διὰ φλογὸς Ἡφαίστοιο,  <br>
            πολλὸν δ' ἐκ κεράμων μέθυ πίνετο τοῖο γέροντος.  <br>
        </P>
        <P><A>9.470</A>  εἰνάνυχες δέ μοι ἀμφ' αὐτῷ παρὰ νύκτας ἴαυον:  <br>
            οἳ μὲν ἀμειβόμενοι φυλακὰς ἔχον, οὐδέ ποτ' ἔσβη  <br>
            πῦρ, ἕτερον μὲν ὑπ' αἰθούσῃ εὐερκέος αὐλῆς,  <br>
            ἄλλο δ' ἐνὶ προδόμῳ, πρόσθεν θαλάμοιο θυράων.  <br>
        </P>
        <P><A>9.474</A>  ἀλλ' ὅτε δὴ δεκάτη μοι ἐπήλυθε νὺξ ἐρεβεννή,  <br>
            καὶ τότ' ἐγὼ θαλάμοιο θύρας πυκινῶς ἀραρυίας  <br>
            ῥήξας ἐξῆλθον, καὶ ὑπέρθορον ἑρκίον αὐλῆς  <br>
            ῥεῖα, λαθὼν φύλακάς τ' ἄνδρας δμῳάς τε γυναῖκας.  <br>
        </P>
        <P><A>9.478</A>  φεῦγον ἔπειτ' ἀπάνευθε δι' Ἑλλάδος εὐρυχόροιο,  <br>
            Φθίην δ' ἐξικόμην ἐριβώλακα μητέρα μήλων  <br>
            ἐς Πηλῆα ἄναχθ': ὃ δέ με πρόφρων ὑπέδεκτο,  <br>
            καί μ' ἐφίλησ' ὡς εἴ τε πατὴρ ὃν παῖδα φιλήσῃ  <br>
            μοῦνον τηλύγετον πολλοῖσιν ἐπὶ κτεάτεσσι,  <br>
            καί μ' ἀφνειὸν ἔθηκε, πολὺν δέ μοι ὤπασε λαόν:  <br>
            ναῖον δ' ἐσχατιὴν Φθίης Δολόπεσσιν ἀνάσσων.  <br>
        </P>
        <P><A>9.485</A>  καί σε τοσοῦτον ἔθηκα θεοῖς ἐπιείκελ' Ἀχιλλεῦ,  <br>
            ἐκ θυμοῦ φιλέων, ἐπεὶ οὐκ ἐθέλεσκες ἅμ' ἄλλῳ  <br>
            οὔτ' ἐς δαῖτ' ἰέναι οὔτ' ἐν μεγάροισι πάσασθαι,  <br>
            πρίν γ' ὅτε δή σ' ἐπ' ἐμοῖσιν ἐγὼ γούνεσσι καθίσσας  <br>
            ὄψου τ' ἄσαιμι προταμὼν καὶ οἶνον ἐπισχών.  <br>
            πολλάκι μοι κατέδευσας ἐπὶ στήθεσσι χιτῶνα  <br>
            οἴνου ἀποβλύζων ἐν νηπιέῃ ἀλεγεινῇ.  <br>
        </P>
        <P><A>9.492</A>  ὣς ἐπὶ σοὶ μάλα πολλὰ πάθον καὶ πολλὰ μόγησα,  <br>
            τὰ φρονέων ὅ μοι οὔ τι θεοὶ γόνον ἐξετέλειον  <br>
            ἐξ ἐμεῦ: ἀλλὰ σὲ παῖδα θεοῖς ἐπιείκελ' Ἀχιλλεῦ  <br>
            ποιεύμην, ἵνα μοί ποτ' ἀεικέα λοιγὸν ἀμύνῃς.  <br>
        </P>
        <P><A>9.496</A>  ἀλλ' Ἀχιλεῦ δάμασον θυμὸν μέγαν: οὐδέ τί σε χρὴ  <br>
            νηλεὲς ἦτορ ἔχειν: στρεπτοὶ δέ τε καὶ θεοὶ αὐτοί,  <br>
            τῶν περ καὶ μείζων ἀρετὴ τιμή τε βίη τε.  <br>
            καὶ μὲν τοὺς θυέεσσι καὶ εὐχωλῇς ἀγανῇσι  <br>
            λοιβῇ τε κνίσῃ τε παρατρωπῶσ' ἄνθρωποι  <br>
            λισσόμενοι, ὅτε κέν τις ὑπερβήῃ καὶ ἁμάρτῃ.  <br>
        </P>
        <P><A>9.502</A>  καὶ γάρ τε λιταί εἰσι Διὸς κοῦραι μεγάλοιο  <br>
            χωλαί τε ῥυσαί τε παραβλῶπές τ' ὀφθαλμώ,  <br>
            αἵ ῥά τε καὶ μετόπισθ' ἄτης ἀλέγουσι κιοῦσαι.  <br>
            ἣ δ' ἄτη σθεναρή τε καὶ ἀρτίπος, οὕνεκα πάσας  <br>
            πολλὸν ὑπεκπροθέει, φθάνει δέ τε πᾶσαν ἐπ' αἶαν  <br>
            βλάπτουσ' ἀνθρώπους: αἳ δ' ἐξακέονται ὀπίσσω.  <br>
        </P>
        <P><A>9.508</A>  ὃς μέν τ' αἰδέσεται κούρας Διὸς ἆσσον ἰούσας,  <br>
            τὸν δὲ μέγ' ὤνησαν καί τ' ἔκλυον εὐχομένοιο:  <br>
            ὃς δέ κ' ἀνήνηται καί τε στερεῶς ἀποείπῃ,  <br>
            λίσσονται δ' ἄρα ταί γε Δία Κρονίωνα κιοῦσαι  <br>
            τῷ ἄτην ἅμ' ἕπεσθαι, ἵνα βλαφθεὶς ἀποτίσῃ.  <br>
            ἀλλ' Ἀχιλεῦ πόρε καὶ σὺ Διὸς κούρῃσιν ἕπεσθαι  <br>
            τιμήν, ἥ τ' ἄλλων περ ἐπιγνάμπτει νόον ἐσθλῶν.  <br>
        </P>
        <P><A>9.515</A>  εἰ μὲν γὰρ μὴ δῶρα φέροι τὰ δ' ὄπισθ' ὀνομάζοι  <br>
            Ἀτρεΐδης, ἀλλ' αἰὲν ἐπιζαφελῶς χαλεπαίνοι,  <br>
            οὐκ ἂν ἔγωγέ σε μῆνιν ἀπορρίψαντα κελοίμην  <br>
            Ἀργείοισιν ἀμυνέμεναι χατέουσί περ ἔμπης:  <br>
            νῦν δ' ἅμα τ' αὐτίκα πολλὰ διδοῖ τὰ δ' ὄπισθεν ὑπέστη,  <br>
        </P>
        <P><A>9.520</A>  ἄνδρας δὲ λίσσεσθαι ἐπιπροέηκεν ἀρίστους  <br>
            κρινάμενος κατὰ λαὸν Ἀχαιϊκόν, οἵ τε σοὶ αὐτῷ  <br>
            φίλτατοι Ἀργείων: τῶν μὴ σύ γε μῦθον ἐλέγξῃς  <br>
            μηδὲ πόδας: πρὶν δ' οὔ τι νεμεσσητὸν κεχολῶσθαι.  <br>
        </P>
        <P><A>9.524</A>  οὕτω καὶ τῶν πρόσθεν ἐπευθόμεθα κλέα ἀνδρῶν  <br>
            ἡρώων, ὅτε κέν τιν' ἐπιζάφελος χόλος ἵκοι:  <br>
            δωρητοί τε πέλοντο παράρρητοί τ' ἐπέεσσι.  <br>
        </P>
        <P><A>9.527</A>  μέμνημαι τόδε ἔργον ἐγὼ πάλαι οὔ τι νέον γε  <br>
            ὡς ἦν: ἐν δ' ὑμῖν ἐρέω πάντεσσι φίλοισι.  <br>
            Κουρῆτές τ' ἐμάχοντο καὶ Αἰτωλοὶ μενεχάρμαι  <br>
            ἀμφὶ πόλιν Καλυδῶνα καὶ ἀλλήλους ἐνάριζον,  <br>
            Αἰτωλοὶ μὲν ἀμυνόμενοι Καλυδῶνος ἐραννῆς,  <br>
            Κουρῆτες δὲ διαπραθέειν μεμαῶτες Ἄρηϊ.  <br>
        </P>
        <P><A>9.533</A>  καὶ γὰρ τοῖσι κακὸν χρυσόθρονος Ἄρτεμις ὦρσε  <br>
            χωσαμένη ὅ οἱ οὔ τι θαλύσια γουνῷ ἀλωῆς  <br>
            Οἰνεὺς ῥέξ': ἄλλοι δὲ θεοὶ δαίνυνθ' ἑκατόμβας,  <br>
            οἴῃ δ' οὐκ ἔρρεξε Διὸς κούρῃ μεγάλοιο.  <br>
            ἢ λάθετ' ἢ οὐκ ἐνόησεν: ἀάσατο δὲ μέγα θυμῷ.  <br>
        </P>
        <P><A>9.538</A>  ἣ δὲ χολωσαμένη δῖον γένος ἰοχέαιρα  <br>
            ὦρσεν ἔπι χλούνην σῦν ἄγριον ἀργιόδοντα,  <br>
            ὃς κακὰ πόλλ' ἕρδεσκεν ἔθων Οἰνῆος ἀλωήν:  <br>
            πολλὰ δ' ὅ γε προθέλυμνα χαμαὶ βάλε δένδρεα μακρὰ  <br>
            αὐτῇσιν ῥίζῃσι καὶ αὐτοῖς ἄνθεσι μήλων.  <br>
        </P>
        <P><A>9.543</A>  τὸν δ' υἱὸς Οἰνῆος ἀπέκτεινεν Μελέαγρος  <br>
            πολλέων ἐκ πολίων θηρήτορας ἄνδρας ἀγείρας  <br>
            καὶ κύνας: οὐ μὲν γάρ κε δάμη παύροισι βροτοῖσι:  <br>
            τόσσος ἔην, πολλοὺς δὲ πυρῆς ἐπέβησ' ἀλεγεινῆς.  <br>
        </P>
        <P><A>9.547</A>  ἣ δ' ἀμφ' αὐτῷ θῆκε πολὺν κέλαδον καὶ ἀϋτὴν  <br>
            ἀμφὶ συὸς κεφαλῇ καὶ δέρματι λαχνήεντι,  <br>
            Κουρήτων τε μεσηγὺ καὶ Αἰτωλῶν μεγαθύμων.  <br>
        </P>
        <P><A>9.550</A>  ὄφρα μὲν οὖν Μελέαγρος ἄρηι φίλος πολέμιζε,  <br>
            τόφρα δὲ Κουρήτεσσι κακῶς ἦν, οὐδὲ δύναντο  <br>
            τείχεος ἔκτοσθεν μίμνειν πολέες περ ἐόντες:  <br>
            ἀλλ' ὅτε δὴ Μελέαγρον ἔδυ χόλος, ὅς τε καὶ ἄλλων  <br>
            οἰδάνει ἐν στήθεσσι νόον πύκα περ φρονεόντων,  <br>
        </P>
        <P><A>9.555</A>  ἤτοι ὃ μητρὶ φίλῃ Ἀλθαίῃ χωόμενος κῆρ  <br>
            κεῖτο παρὰ μνηστῇ ἀλόχῳ καλῇ Κλεοπάτρῃ  <br>
            κούρῃ Μαρπήσσης καλλισφύρου Εὐηνίνης  <br>
            Ἴδεώ θ', ὃς κάρτιστος ἐπιχθονίων γένετ' ἀνδρῶν  <br>
        </P>
        <P><A>9.559</A>  τῶν τότε: καί ῥα ἄνακτος ἐναντίον εἵλετο τόξον  <br>
            Φοίβου Ἀπόλλωνος καλλισφύρου εἵνεκα νύμφης,  <br>
            τὴν δὲ τότ' ἐν μεγάροισι πατὴρ καὶ πότνια μήτηρ  <br>
            Ἀλκυόνην καλέεσκον ἐπώνυμον, οὕνεκ' ἄρ' αὐτῆς  <br>
            μήτηρ ἀλκυόνος πολυπενθέος οἶτον ἔχουσα  <br>
            κλαῖεν ὅ μιν ἑκάεργος ἀνήρπασε Φοῖβος Ἀπόλλων:  <br>
        </P>
        <P><A>9.565</A>  τῇ ὅ γε παρκατέλεκτο χόλον θυμαλγέα πέσσων  <br>
            ἐξ ἀρέων μητρὸς κεχολωμένος, ἥ ῥα θεοῖσι  <br>
            πόλλ' ἀχέουσ' ἠρᾶτο κασιγνήτοιο φόνοιο,  <br>
            πολλὰ δὲ καὶ γαῖαν πολυφόρβην χερσὶν ἀλοία  <br>
            κικλήσκουσ' Ἀΐδην καὶ ἐπαινὴν Περσεφόνειαν  <br>
            πρόχνυ καθεζομένη, δεύοντο δὲ δάκρυσι κόλποι,  <br>
            παιδὶ δόμεν θάνατον: τῆς δ' ἠεροφοῖτις Ἐρινὺς  <br>
            ἔκλυεν ἐξ Ἐρέβεσφιν ἀμείλιχον ἦτορ ἔχουσα.  <br>
        </P>
        <P><A>9.573</A>  τῶν δὲ τάχ' ἀμφὶ πύλας ὅμαδος καὶ δοῦπος ὀρώρει  <br>
            πύργων βαλλομένων: τὸν δὲ λίσσοντο γέροντες  <br>
            Αἰτωλῶν, πέμπον δὲ θεῶν ἱερῆας ἀρίστους,  <br>
            ἐξελθεῖν καὶ ἀμῦναι ὑποσχόμενοι μέγα δῶρον:  <br>
            ὁππόθι πιότατον πεδίον Καλυδῶνος ἐραννῆς,  <br>
            ἔνθά μιν ἤνωγον τέμενος περικαλλὲς ἑλέσθαι  <br>
            πεντηκοντόγυον, τὸ μὲν ἥμισυ οἰνοπέδοιο,  <br>
            ἥμισυ δὲ ψιλὴν ἄροσιν πεδίοιο ταμέσθαι.  <br>
        </P>
        <P><A>9.581</A>  πολλὰ δέ μιν λιτάνευε γέρων ἱππηλάτα Οἰνεὺς  <br>
            οὐδοῦ ἐπεμβεβαὼς ὑψηρεφέος θαλάμοιο  <br>
            σείων κολλητὰς σανίδας γουνούμενος υἱόν:  <br>
            πολλὰ δὲ τόν γε κασίγνηται καὶ πότνια μήτηρ  <br>
            ἐλλίσσονθ': ὃ δὲ μᾶλλον ἀναίνετο: πολλὰ δ' ἑταῖροι,  <br>
            οἵ οἱ κεδνότατοι καὶ φίλτατοι ἦσαν ἁπάντων:  <br>
            ἀλλ' οὐδ' ὧς τοῦ θυμὸν ἐνὶ στήθεσσιν ἔπειθον,  <br>
            πρίν γ' ὅτε δὴ θάλαμος πύκ' ἐβάλλετο, τοὶ δ' ἐπὶ πύργων  <br>
            βαῖνον Κουρῆτες καὶ ἐνέπρηθον μέγα ἄστυ.  <br>
        </P>
        <P><A>9.590</A>  καὶ τότε δὴ Μελέαγρον ἐΰζωνος παράκοιτις  <br>
            λίσσετ' ὀδυρομένη, καί οἱ κατέλεξεν ἅπαντα  <br>
            κήδε', ὅσ' ἀνθρώποισι πέλει τῶν ἄστυ ἁλώῃ:  <br>
            ἄνδρας μὲν κτείνουσι, πόλιν δέ τε πῦρ ἀμαθύνει,  <br>
            τέκνα δέ τ' ἄλλοι ἄγουσι βαθυζώνους τε γυναῖκας.  <br>
        </P>
        <P><A>9.595</A>  τοῦ δ' ὠρίνετο θυμὸς ἀκούοντος κακὰ ἔργα,  <br>
            βῆ δ' ἰέναι, χροῒ δ' ἔντε' ἐδύσετο παμφανόωντα.  <br>
            ὣς ὃ μὲν Αἰτωλοῖσιν ἀπήμυνεν κακὸν ἦμαρ  <br>
            εἴξας ᾧ θυμῷ: τῷ δ' οὐκέτι δῶρα τέλεσσαν  <br>
            πολλά τε καὶ χαρίεντα, κακὸν δ' ἤμυνε καὶ αὔτως.  <br>
        </P>
        <P><A>9.600</A>  ἀλλὰ σὺ μή μοι ταῦτα νόει φρεσί, μὴ δέ σε δαίμων  <br>
            ἐνταῦθα τρέψειε φίλος: κάκιον δέ κεν εἴη  <br>
            νηυσὶν καιομένῃσιν ἀμυνέμεν: ἀλλ' ἐπὶ δώρων  <br>
            ἔρχεο: ἶσον γάρ σε θεῷ τίσουσιν Ἀχαιοί.  <br>
            εἰ δέ κ' ἄτερ δώρων πόλεμον φθισήνορα δύῃς  <br>
            οὐκέθ' ὁμῶς τιμῆς ἔσεαι πόλεμόν περ ἀλαλκών.  <br>
        </P>
        <P><A>9.606</A>  τὸν δ' ἀπαμειβόμενος προσέφη πόδας ὠκὺς Ἀχιλλεύς:  <br>
            Φοῖνιξ ἄττα γεραιὲ διοτρεφὲς οὔ τί με ταύτης  <br>
            χρεὼ τιμῆς: φρονέω δὲ τετιμῆσθαι Διὸς αἴσῃ,  <br>
            ἥ μ' ἕξει παρὰ νηυσὶ κορωνίσιν εἰς ὅ κ' ἀϋτμὴ  <br>
            ἐν στήθεσσι μένῃ καί μοι φίλα γούνατ' ὀρώρῃ.  <br>
        </P>
        <P><A>9.611</A>  ἄλλο δέ τοι ἐρέω, σὺ δ' ἐνὶ φρεσὶ βάλλεο σῇσι:  <br>
            μή μοι σύγχει θυμὸν ὀδυρόμενος καὶ ἀχεύων  <br>
            Ἀτρεΐδῃ ἥρωϊ φέρων χάριν: οὐδέ τί σε χρὴ  <br>
            τὸν φιλέειν, ἵνα μή μοι ἀπέχθηαι φιλέοντι.  <br>
            καλόν τοι σὺν ἐμοὶ τὸν κήδειν ὅς κ' ἐμὲ κήδῃ:  <br>
            ἶσον ἐμοὶ βασίλευε καὶ ἥμισυ μείρεο τιμῆς.  <br>
        </P>
        <P><A>9.617</A>  οὗτοι δ' ἀγγελέουσι, σὺ δ' αὐτόθι λέξεο μίμνων  <br>
            εὐνῇ ἔνι μαλακῇ: ἅμα δ' ἠοῖ φαινομένηφι  <br>
            φρασσόμεθ' ἤ κε νεώμεθ' ἐφ' ἡμέτερ' ἦ κε μένωμεν.  <br>
            ἦ καὶ Πατρόκλῳ ὅ γ' ἐπ' ὀφρύσι νεῦσε σιωπῇ  <br>
            Φοίνικι στορέσαι πυκινὸν λέχος, ὄφρα τάχιστα  <br>
        </P>
        <P><A>9.622</A>  ἐκ κλισίης νόστοιο μεδοίατο: τοῖσι δ' ἄρ' Αἴας  <br>
            ἀντίθεος Τελαμωνιάδης μετὰ μῦθον ἔειπε:  <br>
            διογενὲς Λαερτιάδη πολυμήχαν' Ὀδυσσεῦ  <br>
            ἴομεν: οὐ γάρ μοι δοκέει μύθοιο τελευτὴ  <br>
            τῇδέ γ' ὁδῷ κρανέεσθαι: ἀπαγγεῖλαι δὲ τάχιστα  <br>
            χρὴ μῦθον Δαναοῖσι καὶ οὐκ ἀγαθόν περ ἐόντα  <br>
        </P>
        <P><A>9.628</A>  οἵ που νῦν ἕαται ποτιδέγμενοι. αὐτάρ Ἀχιλλεὺς  <br>
            ἄγριον ἐν στήθεσσι θέτο μεγαλήτορα θυμὸν  <br>
            σχέτλιος, οὐδὲ μετατρέπεται φιλότητος ἑταίρων  <br>
            τῆς ᾗ μιν παρὰ νηυσὶν ἐτίομεν ἔξοχον ἄλλων  <br>
        </P>
        <P><A>9.632</A>  νηλής: καὶ μέν τίς τε κασιγνήτοιο φονῆος  <br>
            ποινὴν ἢ οὗ παιδὸς ἐδέξατο τεθνηῶτος:  <br>
            καί ῥ' ὃ μὲν ἐν δήμῳ μένει αὐτοῦ πόλλ' ἀποτίσας,  <br>
            τοῦ δέ τ' ἐρητύεται κραδίη καὶ θυμὸς ἀγήνωρ  <br>
            ποινὴν δεξαμένῳ: σοὶ δ' ἄληκτόν τε κακόν τε  <br>
            θυμὸν ἐνὶ στήθεσσι θεοὶ θέσαν εἵνεκα κούρης  <br>
            οἴης: νῦν δέ τοι ἑπτὰ παρίσχομεν ἔξοχ' ἀρίστας,  <br>
        </P>
        <P><A>9.639</A>  ἄλλά τε πόλλ' ἐπὶ τῇσι: σὺ δ' ἵλαον ἔνθεο θυμόν,  <br>
            αἴδεσσαι δὲ μέλαθρον: ὑπωρόφιοι δέ τοί εἰμεν  <br>
            πληθύος ἐκ Δαναῶν, μέμαμεν δέ τοι ἔξοχον ἄλλων  <br>
            κήδιστοί τ' ἔμεναι καὶ φίλτατοι ὅσσοι Ἀχαιοί.  <br>
        </P>
        <P><A>9.643</A>  τὸν δ' ἀπαμειβόμενος προσέφη πόδας ὠκὺς Ἀχιλλεύς:  <br>
            Αἶαν διογενὲς Τελαμώνιε κοίρανε λαῶν  <br>
            πάντά τί μοι κατὰ θυμὸν ἐείσαο μυθήσασθαι:  <br>
            ἀλλά μοι οἰδάνεται κραδίη χόλῳ ὁππότε κείνων  <br>
            μνήσομαι ὥς μ' ἀσύφηλον ἐν Ἀργείοισιν ἔρεξεν  <br>
            Ἀτρεΐδης ὡς εἴ τιν' ἀτίμητον μετανάστην.  <br>
        </P>
        <P><A>9.649</A>  ἀλλ' ὑμεῖς ἔρχεσθε καὶ ἀγγελίην ἀπόφασθε:  <br>
            οὐ γὰρ πρὶν πολέμοιο μεδήσομαι αἱματόεντος  <br>
            πρίν γ' υἱὸν Πριάμοιο δαΐφρονος Ἕκτορα δῖον  <br>
            Μυρμιδόνων ἐπί τε κλισίας καὶ νῆας ἱκέσθαι  <br>
            κτείνοντ' Ἀργείους, κατά τε σμῦξαι πυρὶ νῆας.  <br>
            ἀμφὶ δέ τοι τῇ ἐμῇ κλισίῃ καὶ νηῒ μελαίνῃ  <br>
            Ἕκτορα καὶ μεμαῶτα μάχης σχήσεσθαι ὀΐω.  <br>
        </P>
        <P><A>9.656</A>  ὣς ἔφαθ', οἳ δὲ ἕκαστος ἑλὼν δέπας ἀμφικύπελλον  <br>
            σπείσαντες παρὰ νῆας ἴσαν πάλιν: ἦρχε δ' Ὀδυσσεύς.  <br>
            Πάτροκλος δ' ἑτάροισιν ἰδὲ δμωῇσι κέλευσε  <br>
            Φοίνικι στορέσαι πυκινὸν λέχος ὅττι τάχιστα.  <br>
            αἳ δ' ἐπιπειθόμεναι στόρεσαν λέχος ὡς ἐκέλευσε  <br>
            κώεά τε ῥῆγός τε λίνοιό τε λεπτὸν ἄωτον.  <br>
            ἔνθ' ὃ γέρων κατέλεκτο καὶ ἠῶ δῖαν ἔμιμνεν.  <br>
        </P>
        <P><A>9.663</A>  αὐτὰρ Ἀχιλλεὺς εὗδε μυχῷ κλισίης εὐπήκτου:  <br>
            τῷ δ' ἄρα παρκατέλεκτο γυνή, τὴν Λεσβόθεν ἦγε,  <br>
            Φόρβαντος θυγάτηρ Διομήδη καλλιπάρῃος.  <br>
            Πάτροκλος δ' ἑτέρωθεν ἐλέξατο: πὰρ δ' ἄρα καὶ τῷ  <br>
            Ἶφις ἐΰζωνος, τήν οἱ πόρε δῖος Ἀχιλλεὺς  <br>
            Σκῦρον ἑλὼν αἰπεῖαν Ἐνυῆος πτολίεθρον.  <br>
        </P>
        <P><A>9.669</A>  οἳ δ' ὅτε δὴ κλισίῃσιν ἐν Ἀτρεΐδαο γένοντο.  <br>
            τοὺς μὲν ἄρα χρυσέοισι κυπέλλοις υἷες Ἀχαιῶν  <br>
            δειδέχατ' ἄλλοθεν ἄλλος ἀνασταδόν, ἔκ τ' ἐρέοντο:  <br>
            πρῶτος δ' ἐξερέεινεν ἄναξ ἀνδρῶν Ἀγαμέμνων:  <br>
            εἴπ' ἄγε μ' ὦ πολύαιν' Ὀδυσεῦ μέγα κῦδος Ἀχαιῶν  <br>
            ἤ ῥ' ἐθέλει νήεσσιν ἀλεξέμεναι δήϊον πῦρ,  <br>
            ἦ ἀπέειπε, χόλος δ' ἔτ' ἔχει μεγαλήτορα θυμόν;  <br>
        </P>
        <P><A>9.676</A>  τὸν δ' αὖτε προσέειπε πολύτλας δῖος Ὀδυσσεύς:  <br>
            Ἀτρεΐδη κύδιστε ἄναξ ἀνδρῶν Ἀγάμεμνον  <br>
            κεῖνός γ' οὐκ ἐθέλει σβέσσαι χόλον, ἀλλ' ἔτι μᾶλλον  <br>
            πιμπλάνεται μένεος, σὲ δ' ἀναίνεται ἠδὲ σὰ δῶρα.  <br>
            αὐτόν σε φράζεσθαι ἐν Ἀργείοισιν ἄνωγεν  <br>
        </P>
        <P><A>9.681</A>  ὅππως κεν νῆάς τε σαῷς καὶ λαὸν Ἀχαιῶν:  <br>
            αὐτὸς δ' ἠπείλησεν ἅμ' ἠοῖ φαινομένηφι  <br>
            νῆας ἐϋσσέλμους ἅλαδ' ἑλκέμεν ἀμφιελίσσας.  <br>
            καὶ δ' ἂν τοῖς ἄλλοισιν ἔφη παραμυθήσασθαι  <br>
            οἴκαδ' ἀποπλείειν, ἐπεὶ οὐκέτι δήετε τέκμωρ  <br>
            Ἰλίου αἰπεινῆς: μάλα γάρ ἑθεν εὐρύοπα Ζεὺς  <br>
            χεῖρα ἑὴν ὑπερέσχε, τεθαρσήκασι δὲ λαοί.  <br>
        </P>
        <P><A>9.688</A>  ὣς ἔφατ': εἰσὶ καὶ οἵδε τάδ' εἰπέμεν, οἵ μοι ἕποντο,  <br>
            Αἴας καὶ κήρυκε δύω πεπνυμένω ἄμφω.  <br>
            Φοῖνιξ δ' αὖθ' ὃ γέρων κατελέξατο, ὡς γὰρ ἀνώγει,  <br>
            ὄφρά οἱ ἐν νήεσσι φίλην ἐς πατρίδ' ἕπηται  <br>
            αὔριον, ἢν ἐθέλῃσιν: ἀνάγκῃ δ' οὔ τί μιν ἄξει.  <br>
        </P>
        <P><A>9.693</A>  ὣς ἔφαθ', οἳ δ' ἄρα πάντες ἀκὴν ἐγένοντο σιωπῇ  <br>
            μῦθον ἀγασσάμενοι: μάλα γὰρ κρατερῶς ἀγόρευσε.  <br>
            δὴν δ' ἄνεῳ ἦσαν τετιηότες υἷες Ἀχαιῶν:  <br>
        </P>
        <P><A>9.696</A>  ὀψὲ δὲ δὴ μετέειπε βοὴν ἀγαθὸς Διομήδης:  <br>
            Ἀτρεΐδη κύδιστε ἄναξ ἀνδρῶν Ἀγάμεμνον  <br>
            μὴ ὄφελες λίσσεσθαι ἀμύμονα Πηλεΐωνα  <br>
            μυρία δῶρα διδούς: ὃ δ' ἀγήνωρ ἐστὶ καὶ ἄλλως:  <br>
            νῦν αὖ μιν πολὺ μᾶλλον ἀγηνορίῃσιν ἐνῆκας.  <br>
            ἀλλ' ἤτοι κεῖνον μὲν ἐάσομεν ἤ κεν ἴῃσιν  <br>
            ἦ κε μένῃ: τότε δ' αὖτε μαχήσεται ὁππότε κέν μιν  <br>
            θυμὸς ἐνὶ στήθεσσιν ἀνώγῃ καὶ θεὸς ὄρσῃ.  <br>
        </P>
        <P><A>9.704</A>  ἀλλ' ἄγεθ' ὡς ἂν ἐγὼ εἴπω πειθώμεθα πάντες:  <br>
            νῦν μὲν κοιμήσασθε τεταρπόμενοι φίλον ἦτορ  <br>
            σίτου καὶ οἴνοιο: τὸ γὰρ μένος ἐστὶ καὶ ἀλκή:  <br>
            αὐτὰρ ἐπεί κε φανῇ καλὴ ῥοδοδάκτυλος Ἠώς,  <br>
            καρπαλίμως πρὸ νεῶν ἐχέμεν λαόν τε καὶ ἵππους  <br>
            ὀτρύνων, καὶ δ' αὐτὸς ἐνὶ πρώτοισι μάχεσθαι.  <br>
        </P>
        <P><A>9.710</A>  ὣς ἔφαθ', οἳ δ' ἄρα πάντες ἐπῄνησαν βασιλῆες  <br>
            μῦθον ἀγασσάμενοι Διομήδεος ἱπποδάμοιο.  <br>
            καὶ τότε δὴ σπείσαντες ἔβαν κλισίην δὲ ἕκαστος,  <br>
            ἔνθα δὲ κοιμήσαντο καὶ ὕπνου δῶρον ἕλοντο.  <br>
        </P>
        <h4>ΙΛΙΑΔΟΣ Κ</h4>
        <P><A>10.1</A>  ἄλλοι μὲν παρὰ νηυσὶν ἀριστῆες Παναχαιῶν  <br>
            εὗδον παννύχιοι μαλακῷ δεδμημένοι ὕπνῳ:  <br>
            ἀλλ' οὐκ Ἀτρεΐδην Ἀγαμέμνονα ποιμένα λαῶν  <br>
            ὕπνος ἔχε γλυκερὸς πολλὰ φρεσὶν ὁρμαίνοντα.  <br>
        </P>
        <P><A>10.5</A>  ὡς δ' ὅτ' ἂν ἀστράπτῃ πόσις Ἥρης ἠϋκόμοιο  <br>
            τεύχων ἢ πολὺν ὄμβρον ἀθέσφατον ἠὲ χάλαζαν  <br>
            ἢ νιφετόν, ὅτε πέρ τε χιὼν ἐπάλυνεν ἀρούρας,  <br>
            ἠέ ποθι πτολέμοιο μέγα στόμα πευκεδανοῖο,  <br>
        </P>
        <P><A>10.9</A>  ὣς πυκίν' ἐν στήθεσσιν ἀνεστενάχιζ' Ἀγαμέμνων  <br>
            νειόθεν ἐκ κραδίης, τρομέοντο δέ οἱ φρένες ἐντός.  <br>
            ἤτοι ὅτ' ἐς πεδίον τὸ Τρωϊκὸν ἀθρήσειε,  <br>
            θαύμαζεν πυρὰ πολλὰ τὰ καίετο Ἰλιόθι πρὸ  <br>
            αὐλῶν συρίγγων τ' ἐνοπὴν ὅμαδόν τ' ἀνθρώπων.  <br>
            αὐτὰρ ὅτ' ἐς νῆάς τε ἴδοι καὶ λαὸν Ἀχαιῶν,  <br>
            πολλὰς ἐκ κεφαλῆς προθελύμνους ἕλκετο χαίτας  <br>
            ὑψόθ' ἐόντι Διί, μέγα δ' ἔστενε κυδάλιμον κῆρ.  <br>
        </P>
        <P><A>10.17</A>  ἥδε δέ οἱ κατὰ θυμὸν ἀρίστη φαίνετο βουλὴ  <br>
            Νέστορ' ἔπι πρῶτον Νηλήϊον ἐλθέμεν ἀνδρῶν,  <br>
            εἴ τινά οἱ σὺν μῆτιν ἀμύμονα τεκτήναιτο,  <br>
            ἥ τις ἀλεξίκακος πᾶσιν Δαναοῖσι γένοιτο.  <br>
            ὀρθωθεὶς δ' ἔνδυνε περὶ στήθεσσι χιτῶνα,  <br>
            ποσσὶ δ' ὑπὸ λιπαροῖσιν ἐδήσατο καλὰ πέδιλα,  <br>
            ἀμφὶ δ' ἔπειτα δαφοινὸν ἑέσσατο δέρμα λέοντος  <br>
            αἴθωνος μεγάλοιο ποδηνεκές, εἵλετο δ' ἔγχος.  <br>
        </P>
        <P><A>10.25</A>  ὣς δ' αὔτως Μενέλαον ἔχε τρόμος: οὐδὲ γὰρ αὐτῷ  <br>
            ὕπνος ἐπὶ βλεφάροισιν ἐφίζανε: μή τι πάθοιεν  <br>
            Ἀργεῖοι, τοὶ δὴ ἕθεν εἵνεκα πουλὺν ἐφ' ὑγρὴν  <br>
            ἤλυθον ἐς Τροίην πόλεμον θρασὺν ὁρμαίνοντες.  <br>
            παρδαλέῃ μὲν πρῶτα μετάφρενον εὐρὺ κάλυψε  <br>
            ποικίλῃ, αὐτὰρ ἐπὶ στεφάνην κεφαλῆφιν ἀείρας  <br>
            θήκατο χαλκείην, δόρυ δ' εἵλετο χειρὶ παχείῃ.  <br>
        </P>
        <P><A>10.32</A>  βῆ δ' ἴμεν ἀνστήσων ὃν ἀδελφεόν, ὃς μέγα πάντων  <br>
            Ἀργείων ἤνασσε, θεὸς δ' ὣς τίετο δήμῳ.  <br>
            τὸν δ' εὗρ' ἀμφ' ὤμοισι τιθήμενον ἔντεα καλὰ  <br>
            νηῒ πάρα πρύμνῃ: τῷ δ' ἀσπάσιος γένετ' ἐλθών.  <br>
        </P>
        <P><A>10.36</A>  τὸν πρότερος προσέειπε βοὴν ἀγαθὸς Μενέλαος:  <br>
            τίφθ' οὕτως ἠθεῖε κορύσσεαι; ἦ τιν' ἑταίρων  <br>
            ὀτρυνέεις Τρώεσσιν ἐπίσκοπον; ἀλλὰ μάλ' αἰνῶς  <br>
            δείδω μὴ οὔ τίς τοι ὑπόσχηται τόδε ἔργον  <br>
            ἄνδρας δυσμενέας σκοπιαζέμεν οἶος ἐπελθὼν  <br>
            νύκτα δι' ἀμβροσίην: μάλα τις θρασυκάρδιος ἔσται.  <br>
        </P>
        <P><A>10.42</A>  τὸν δ' ἀπαμειβόμενος προσέφη κρείων Ἀγαμέμνων:  <br>
            χρεὼ βουλῆς ἐμὲ καὶ σὲ διοτρεφὲς ὦ Μενέλαε  <br>
            κερδαλέης, ἥ τίς κεν ἐρύσσεται ἠδὲ σαώσει  <br>
            Ἀργείους καὶ νῆας, ἐπεὶ Διὸς ἐτράπετο φρήν.  <br>
            Ἑκτορέοις ἄρα μᾶλλον ἐπὶ φρένα θῆχ' ἱεροῖσιν:  <br>
        </P>
        <P><A>10.47</A>  οὐ γάρ πω ἰδόμην, οὐδ' ἔκλυον αὐδήσαντος  <br>
            ἄνδρ' ἕνα τοσσάδε μέρμερ' ἐπ' ἤματι μητίσασθαι,  <br>
            ὅσσ' Ἕκτωρ ἔρρεξε Διῒ φίλος υἷας Ἀχαιῶν  <br>
            αὔτως, οὔτε θεᾶς υἱὸς φίλος οὔτε θεοῖο.  <br>
            ἔργα δ' ἔρεξ' ὅσα φημὶ μελησέμεν Ἀργείοισι  <br>
            δηθά τε καὶ δολιχόν: τόσα γὰρ κακὰ μήσατ' Ἀχαιούς.  <br>
        </P>
        <P><A>10.53</A>  ἀλλ' ἴθι νῦν Αἴαντα καὶ Ἰδομενῆα κάλεσσον  <br>
            ῥίμφα θέων παρὰ νῆας: ἐγὼ δ' ἐπὶ Νέστορα δῖον  <br>
            εἶμι, καὶ ὀτρυνέω ἀνστήμεναι, αἴ κ' ἐθέλῃσιν  <br>
            ἐλθεῖν ἐς φυλάκων ἱερὸν τέλος ἠδ' ἐπιτεῖλαι.  <br>
            κείνῳ γάρ κε μάλιστα πιθοίατο: τοῖο γὰρ υἱὸς  <br>
            σημαίνει φυλάκεσσι καὶ Ἰδομενῆος ὀπάων  <br>
            Μηριόνης: τοῖσιν γὰρ ἐπετράπομέν γε μάλιστα.  <br>
        </P>
        <P><A>10.60</A>  τὸν δ' ἠμείβετ' ἔπειτα βοὴν ἀγαθὸς Μενέλαος:  <br>
            πῶς γάρ μοι μύθῳ ἐπιτέλλεαι ἠδὲ κελεύεις;  <br>
            αὖθι μένω μετὰ τοῖσι δεδεγμένος εἰς ὅ κεν ἔλθῃς,  <br>
            ἦε θέω μετὰ σ' αὖτις, ἐπὴν εὖ τοῖς ἐπιτείλω;  <br>
        </P>
        <P><A>10.64</A>  τὸν δ' αὖτε προσέειπεν ἄναξ ἀνδρῶν Ἀγαμέμνων,  <br>
            αὖθι μένειν, μή πως ἀβροτάξομεν ἀλλήλοιιν  <br>
            ἐρχομένω: πολλαὶ γὰρ ἀνὰ στρατόν εἰσι κέλευθοι.  <br>
            φθέγγεο δ' ᾗ κεν ἴῃσθα καὶ ἐγρήγορθαι ἄνωχθι  <br>
            πατρόθεν ἐκ γενεῆς ὀνομάζων ἄνδρα ἕκαστον  <br>
            πάντας κυδαίνων: μηδὲ μεγαλίζεο θυμῷ,  <br>
            ἀλλὰ καὶ αὐτοί περ πονεώμεθα: ὧδέ που ἄμμι  <br>
            Ζεὺς ἐπὶ γιγνομένοισιν ἵει κακότητα βαρεῖαν.  <br>
        </P>
        <P><A>10.72</A>  ὣς εἰπὼν ἀπέπεμπεν ἀδελφεὸν εὖ ἐπιτείλας:  <br>
            αὐτὰρ ὃ βῆ ῥ' ἰέναι μετὰ Νέστορα ποιμένα λαῶν:  <br>
            τὸν δ' εὗρεν παρά τε κλισίῃ καὶ νηῒ μελαίνῃ  <br>
            εὐνῇ ἔνι μαλακῇ: παρὰ δ' ἔντεα ποικίλ' ἔκειτο  <br>
            ἀσπὶς καὶ δύο δοῦρε φαεινή τε τρυφάλεια.  <br>
            πὰρ δὲ ζωστὴρ κεῖτο παναίολος, ᾧ ῥ' ὁ γεραιὸς  <br>
            ζώννυθ' ὅτ' ἐς πόλεμον φθισήνορα θωρήσσοιτο  <br>
            λαὸν ἄγων, ἐπεὶ οὐ μὲν ἐπέτρεπε γήραϊ λυγρῷ.  <br>
        </P>
        <P><A>10.80</A>  ὀρθωθεὶς δ' ἄρ' ἐπ' ἀγκῶνος κεφαλὴν ἐπαείρας  <br>
            Ἀτρεΐδην προσέειπε καὶ ἐξερεείνετο μύθῳ:  <br>
            τίς δ' οὗτος κατὰ νῆας ἀνὰ στρατὸν ἔρχεαι οἶος  <br>
            νύκτα δι' ὀρφναίην, ὅτε θ' εὕδουσι βροτοὶ ἄλλοι,  <br>
            ἠέ τιν' οὐρήων διζήμενος, ἤ τιν' ἑταίρων;  <br>
            φθέγγεο, μηδ' ἀκέων ἐπ' ἔμ' ἔρχεο: τίπτε δέ σε χρεώ;  <br>
        </P>
        <P><A>10.86</A>  τὸν δ' ἠμείβετ' ἔπειτα ἄναξ ἀνδρῶν Ἀγαμέμνων:  <br>
            ὦ Νέστορ Νηληϊάδη μέγα κῦδος Ἀχαιῶν  <br>
            γνώσεαι Ἀτρεΐδην Ἀγαμέμνονα, τὸν περὶ πάντων  <br>
            Ζεὺς ἐνέηκε πόνοισι διαμπερὲς εἰς ὅ κ' ἀϋτμὴ  <br>
            ἐν στήθεσσι μένῃ καί μοι φίλα γούνατ' ὀρώρῃ.  <br>
            πλάζομαι ὧδ' ἐπεὶ οὔ μοι ἐπ' ὄμμασι νήδυμος ὕπνος  <br>
            ἱζάνει, ἀλλὰ μέλει πόλεμος καὶ κήδε' Ἀχαιῶν.  <br>
            αἰνῶς γὰρ Δαναῶν περιδείδια, οὐδέ μοι ἦτορ  <br>
            ἔμπεδον, ἀλλ' ἀλαλύκτημαι, κραδίη δέ μοι ἔξω  <br>
            στηθέων ἐκθρῴσκει, τρομέει δ' ὑπὸ φαίδιμα γυῖα.  <br>
        </P>
        <P><A>10.96</A>  ἀλλ' εἴ τι δραίνεις, ἐπεὶ οὐδὲ σέ γ' ὕπνος ἱκάνει,  <br>
            δεῦρ' ἐς τοὺς φύλακας καταβήομεν, ὄφρα ἴδωμεν  <br>
            μὴ τοὶ μὲν καμάτῳ ἀδηκότες ἠδὲ καὶ ὕπνῳ  <br>
            κοιμήσωνται, ἀτὰρ φυλακῆς ἐπὶ πάγχυ λάθωνται.  <br>
            δυσμενέες δ' ἄνδρες σχεδὸν εἵαται: οὐδέ τι ἴδμεν  <br>
            μή πως καὶ διὰ νύκτα μενοινήσωσι μάχεσθαι.  <br>
        </P>
        <P><A>10.102</A>  τὸν δ' ἠμείβετ' ἔπειτα Γερήνιος ἱππότα Νέστωρ:  <br>
            Ἀτρεΐδη κύδιστε ἄναξ ἀνδρῶν Ἀγάμεμνον  <br>
            οὔ θην Ἕκτορι πάντα νοήματα μητίετα Ζεὺς  <br>
            ἐκτελέει, ὅσα πού νυν ἐέλπεται: ἀλλά μιν οἴω  <br>
            κήδεσι μοχθήσειν καὶ πλείοσιν, εἴ κεν Ἀχιλλεὺς  <br>
            ἐκ χόλου ἀργαλέοιο μεταστρέψῃ φίλον ἦτορ.  <br>
        </P>
        <P><A>10.108</A>  σοὶ δὲ μάλ' ἕψομ' ἐγώ: ποτὶ δ' αὖ καὶ ἐγείρομεν ἄλλους  <br>
            ἠμὲν Τυδεΐδην δουρὶ κλυτὸν ἠδ' Ὀδυσῆα  <br>
            ἠδ' Αἴαντα ταχὺν καὶ Φυλέος ἄλκιμον υἱόν.  <br>
            ἀλλ' εἴ τις καὶ τούσδε μετοιχόμενος καλέσειεν  <br>
            ἀντίθεόν τ' Αἴαντα καὶ Ἰδομενῆα ἄνακτα:  <br>
            τῶν γὰρ νῆες ἔασιν ἑκαστάτω, οὐδὲ μάλ' ἐγγύς.  <br>
        </P>
        <P><A>10.114</A>  ἀλλὰ φίλον περ ἐόντα καὶ αἰδοῖον Μενέλαον  <br>
            νεικέσω, εἴ πέρ μοι νεμεσήσεαι, οὐδ' ἐπικεύσω  <br>
            ὡς εὕδει, σοὶ δ' οἴῳ ἐπέτρεψεν πονέεσθαι.  <br>
            νῦν ὄφελεν κατὰ πάντας ἀριστῆας πονέεσθαι  <br>
            λισσόμενος: χρειὼ γὰρ ἱκάνεται οὐκέτ' ἀνεκτός.  <br>
        </P>
        <P><A>10.119</A>  τὸν δ' αὖτε προσέειπεν ἄναξ ἀνδρῶν Ἀγαμέμνων:  <br>
            ὦ γέρον ἄλλοτε μέν σε καὶ αἰτιάασθαι ἄνωγα:  <br>
            πολλάκι γὰρ μεθιεῖ τε καὶ οὐκ ἐθέλει πονέεσθαι  <br>
            οὔτ' ὄκνῳ εἴκων οὔτ' ἀφραδίῃσι νόοιο,  <br>
            ἀλλ' ἐμέ τ' εἰσορόων καὶ ἐμὴν ποτιδέγμενος ὁρμήν.  <br>
        </P>
        <P><A>10.124</A>  νῦν δ' ἐμέο πρότερος μάλ' ἐπέγρετο καί μοι ἐπέστη:  <br>
            τὸν μὲν ἐγὼ προέηκα καλήμεναι οὓς σὺ μεταλλᾷς.  <br>
            ἀλλ' ἴομεν: κείνους δὲ κιχησόμεθα πρὸ πυλάων  <br>
            ἐν φυλάκεσσ', ἵνα γάρ σφιν ἐπέφραδον ἠγερέθεσθαι.  <br>
        </P>
        <P><A>10.128</A>  τὸν δ' ἠμείβετ' ἔπειτα Γερήνιος ἱππότα Νέστωρ:  <br>
            οὕτως οὔ τίς οἱ νεμεσήσεται οὐδ' ἀπιθήσει  <br>
            Ἀργείων, ὅτε κέν τιν' ἐποτρύνῃ καὶ ἀνώγῃ.  <br>
        </P>
        <P><A>10.131</A>  ὣς εἰπὼν ἔνδυνε περὶ στήθεσσι χιτῶνα,  <br>
            ποσσὶ δ' ὑπὸ λιπαροῖσιν ἐδήσατο καλὰ πέδιλα,  <br>
            ἀμφὶ δ' ἄρα χλαῖναν περονήσατο φοινικόεσσαν  <br>
            διπλῆν ἐκταδίην, οὔλη δ' ἐπενήνοθε λάχνη.  <br>
            εἵλετο δ' ἄλκιμον ἔγχος ἀκαχμένον ὀξέϊ χαλκῷ,  <br>
            βῆ δ' ἰέναι κατὰ νῆας Ἀχαιῶν χαλκοχιτώνων.  <br>
        </P>
        <P><A>10.137</A>  πρῶτον ἔπειτ' Ὀδυσῆα Διὶ μῆτιν ἀτάλαντον  <br>
            ἐξ ὕπνου ἀνέγειρε Γερήνιος ἱππότα Νέστωρ  <br>
            φθεγξάμενος: τὸν δ' αἶψα περὶ φρένας ἤλυθ' ἰωή,  <br>
            ἐκ δ' ἦλθε κλισίης καί σφεας πρὸς μῦθον ἔειπε:  <br>
            τίφθ' οὕτω κατὰ νῆας ἀνὰ στρατὸν οἶοι ἀλᾶσθε  <br>
            νύκτα δι' ἀμβροσίην, ὅ τι δὴ χρειὼ τόσον ἵκει;  <br>
        </P>
        <P><A>10.143</A>  τὸν δ' ἠμείβετ' ἔπειτα Γερήνιος ἱππότα Νέστωρ:  <br>
            διογενὲς Λαερτιάδη πολυμήχαν' Ὀδυσσεῦ  <br>
            μὴ νεμέσα: τοῖον γὰρ ἄχος βεβίηκεν Ἀχαιούς.  <br>
            ἀλλ' ἕπε', ὄφρα καὶ ἄλλον ἐγείρομεν ὅν τ' ἐπέοικε  <br>
            βουλὰς βουλεύειν, ἢ φευγέμεν ἠὲ μάχεσθαι.  <br>
        </P>
        <P><A>10.148</A>  ὣς φάθ', ὃ δὲ κλισίην δὲ κιὼν πολύμητις Ὀδυσσεὺς  <br>
            ποικίλον ἀμφ' ὤμοισι σάκος θέτο, βῆ δὲ μετ' αὐτούς.  <br>
        </P>
        <P><A>10.150</A>  βὰν δ' ἐπὶ Τυδεΐδην Διομήδεα: τὸν δὲ κίχανον  <br>
            ἐκτὸς ἀπὸ κλισίης σὺν τεύχεσιν: ἀμφὶ δ' ἑταῖροι  <br>
            εὗδον, ὑπὸ κρασὶν δ' ἔχον ἀσπίδας: ἔγχεα δέ σφιν  <br>
            ὄρθ' ἐπὶ σαυρωτῆρος ἐλήλατο, τῆλε δὲ χαλκὸς  <br>
            λάμφ' ὥς τε στεροπὴ πατρὸς Διός: αὐτὰρ ὅ γ' ἥρως  <br>
            εὗδ', ὑπὸ δ' ἔστρωτο ῥινὸν βοὸς ἀγραύλοιο,  <br>
            αὐτὰρ ὑπὸ κράτεσφι τάπης τετάνυστο φαεινός.  <br>
        </P>
        <P><A>10.157</A>  τὸν παρστὰς ἀνέγειρε Γερήνιος ἱππότα Νέστωρ,  <br>
            λὰξ ποδὶ κινήσας, ὄτρυνέ τε νείκεσέ τ' ἄντην:  <br>
            ἔγρεο Τυδέος υἱέ: τί πάννυχον ὕπνον ἀωτεῖς;  <br>
            οὐκ ἀΐεις ὡς Τρῶες ἐπὶ θρωσμῷ πεδίοιο  <br>
            εἵαται ἄγχι νεῶν, ὀλίγος δ' ἔτι χῶρος ἐρύκει;  <br>
        </P>
        <P><A>10.162</A>  ὣς φάθ', ὃ δ' ἐξ ὕπνοιο μάλα κραιπνῶς ἀνόρουσε,  <br>
            καί μιν φωνήσας ἔπεα πτερόεντα προσηύδα:  <br>
            σχέτλιός ἐσσι γεραιέ: σὺ μὲν πόνου οὔ ποτε λήγεις.  <br>
            οὔ νυ καὶ ἄλλοι ἔασι νεώτεροι υἷες Ἀχαιῶν  <br>
            οἵ κεν ἔπειτα ἕκαστον ἐγείρειαν βασιλήων  <br>
            πάντῃ ἐποιχόμενοι; σὺ δ' ἀμήχανός ἐσσι γεραιέ.  <br>
        </P>
        <P><A>10.168</A>  τὸν δ' αὖτε προσέειπε Γερήνιος ἱππότα Νέστωρ:  <br>
            ναὶ δὴ ταῦτά γε πάντα φίλος κατὰ μοῖραν ἔειπες.  <br>
            εἰσὶν μέν μοι παῖδες ἀμύμονες, εἰσὶ δὲ λαοὶ  <br>
            καὶ πολέες, τῶν κέν τις ἐποιχόμενος καλέσειεν:  <br>
            ἀλλὰ μάλα μεγάλη χρειὼ βεβίηκεν Ἀχαιούς.  <br>
            νῦν γὰρ δὴ πάντεσσιν ἐπὶ ξυροῦ ἵσταται ἀκμῆς  <br>
            ἢ μάλα λυγρὸς ὄλεθρος Ἀχαιοῖς ἠὲ βιῶναι.  <br>
            ἀλλ' ἴθι νῦν Αἴαντα ταχὺν καὶ Φυλέος υἱὸν  <br>
            ἄνστησον: σὺ γάρ ἐσσι νεώτερος: εἴ μ' ἐλεαίρεις.  <br>
        </P>
        <P><A>10.177</A>  ὣς φάθ', ὃ δ' ἀμφ' ὤμοισιν ἑέσσατο δέρμα λέοντος  <br>
            αἴθωνος μεγάλοιο ποδηνεκές, εἵλετο δ' ἔγχος.  <br>
            βῆ δ' ἰέναι, τοὺς δ' ἔνθεν ἀναστήσας ἄγεν ἥρως.  <br>
        </P>
        <P><A>10.180</A>  οἳ δ' ὅτε δὴ φυλάκεσσιν ἐν ἀγρομένοισιν ἔμιχθεν,  <br>
            οὐδὲ μὲν εὕδοντας φυλάκων ἡγήτορας εὗρον,  <br>
            ἀλλ' ἐγρηγορτὶ σὺν τεύχεσιν εἵατο πάντες.  <br>
        </P>
        <P><A>10.183</A>  ὡς δὲ κύνες περὶ μῆλα δυσωρήσωνται ἐν αὐλῇ  <br>
            θηρὸς ἀκούσαντες κρατερόφρονος, ὅς τε καθ' ὕλην  <br>
            ἔρχηται δι' ὄρεσφι: πολὺς δ' ὀρυμαγδὸς ἐπ' αὐτῷ  <br>
            ἀνδρῶν ἠδὲ κυνῶν, ἀπό τέ σφισιν ὕπνος ὄλωλεν:  <br>
            ὣς τῶν νήδυμος ὕπνος ἀπὸ βλεφάροιιν ὀλώλει  <br>
            νύκτα φυλασσομένοισι κακήν: πεδίον δὲ γὰρ αἰεὶ  <br>
            τετράφαθ', ὁππότ' ἐπὶ Τρώων ἀΐοιεν ἰόντων.  <br>
        </P>
        <P><A>10.190</A>  τοὺς δ' ὃ γέρων γήθησεν ἰδὼν θάρσυνέ τε μύθῳ  <br>
            καί σφεας φωνήσας ἔπεα πτερόεντα προσηύδα:  <br>
            οὕτω νῦν φίλα τέκνα φυλάσσετε: μηδέ τιν' ὕπνος  <br>
            αἱρείτω, μὴ χάρμα γενώμεθα δυσμενέεσσιν.  <br>
        </P>
        <P><A>10.194</A>  ὣς εἰπὼν τάφροιο διέσσυτο: τοὶ δ' ἅμ' ἕποντο  <br>
            Ἀργείων βασιλῆες ὅσοι κεκλήατο βουλήν.  <br>
            τοῖς δ' ἅμα Μηριόνης καὶ Νέστορος ἀγλαὸς υἱὸς  <br>
            ἤϊσαν: αὐτοὶ γὰρ κάλεον συμμητιάασθαι.  <br>
        </P>
        <P><A>10.198</A>  τάφρον δ' ἐκδιαβάντες ὀρυκτὴν ἑδριόωντο  <br>
            ἐν καθαρῷ, ὅθι δὴ νεκύων διεφαίνετο χῶρος  <br>
            πιπτόντων: ὅθεν αὖτις ἀπετράπετ' ὄβριμος Ἕκτωρ  <br>
            ὀλλὺς Ἀργείους, ὅτε δὴ περὶ νὺξ ἐκάλυψεν.  <br>
            ἔνθα καθεζόμενοι ἔπε' ἀλλήλοισι πίφαυσκον:  <br>
        </P>
        <P><A>10.203</A>  τοῖσι δὲ μύθων ἦρχε Γερήνιος ἱππότα Νέστωρ:  <br>
            ὦ φίλοι οὐκ ἂν δή τις ἀνὴρ πεπίθοιθ' ἑῷ αὐτοῦ  <br>
            θυμῷ τολμήεντι μετὰ Τρῶας μεγαθύμους  <br>
            ἐλθεῖν, εἴ τινά που δηΐων ἕλοι ἐσχατόωντα,  <br>
            ἤ τινά που καὶ φῆμιν ἐνὶ Τρώεσσι πύθοιτο,  <br>
            ἅσσά τε μητιόωσι μετὰ σφίσιν, ἢ μεμάασιν  <br>
            αὖθι μένειν παρὰ νηυσὶν ἀπόπροθεν, ἦε πόλιν δὲ  <br>
            ἂψ ἀναχωρήσουσιν, ἐπεὶ δαμάσαντό γ' Ἀχαιούς.  <br>
        </P>
        <P><A>10.211</A>  ταῦτά κε πάντα πύθοιτο, καὶ ἂψ εἰς ἡμέας ἔλθοι  <br>
            ἀσκηθής: μέγα κέν οἱ ὑπουράνιον κλέος εἴη  <br>
            πάντας ἐπ' ἀνθρώπους, καί οἱ δόσις ἔσσεται ἐσθλή:  <br>
            ὅσσοι γὰρ νήεσσιν ἐπικρατέουσιν ἄριστοι  <br>
            τῶν πάντων οἱ ἕκαστος ὄϊν δώσουσι μέλαιναν  <br>
            θῆλυν ὑπόρρηνον: τῇ μὲν κτέρας οὐδὲν ὁμοῖον,  <br>
            αἰεὶ δ' ἐν δαίτῃσι καὶ εἰλαπίνῃσι παρέσται.  <br>
        </P>
        <P><A>10.218</A>  ὣς ἔφαθ', οἳ δ' ἄρα πάντες ἀκὴν ἐγένοντο σιωπῇ.  <br>
            τοῖσι δὲ καὶ μετέειπε βοὴν ἀγαθὸς Διομήδης:  <br>
            Νέστορ ἔμ' ὀτρύνει κραδίη καὶ θυμὸς ἀγήνωρ  <br>
            ἀνδρῶν δυσμενέων δῦναι στρατὸν ἐγγὺς ἐόντων  <br>
        </P>
        <P><A>10.222</A>  Τρώων: ἀλλ' εἴ τίς μοι ἀνὴρ ἅμ' ἕποιτο καὶ ἄλλος  <br>
            μᾶλλον θαλπωρὴ καὶ θαρσαλεώτερον ἔσται.  <br>
            σύν τε δύ' ἐρχομένω καί τε πρὸ ὃ τοῦ ἐνόησεν  <br>
            ὅππως κέρδος ἔῃ: μοῦνος δ' εἴ πέρ τε νοήσῃ  <br>
            ἀλλά τέ οἱ βράσσων τε νόος, λεπτὴ δέ τε μῆτις.  <br>
        </P>
        <P><A>10.227</A>  ὣς ἔφαθ', οἳ δ' ἔθελον Διομήδεϊ πολλοὶ ἕπεσθαι.  <br>
            ἠθελέτην Αἴαντε δύω θεράποντες Ἄρηος,  <br>
            ἤθελε Μηριόνης, μάλα δ' ἤθελε Νέστορος υἱός,  <br>
            ἤθελε δ' Ἀτρεΐδης δουρικλειτὸς Μενέλαος,  <br>
            ἤθελε δ' ὁ τλήμων Ὀδυσεὺς καταδῦναι ὅμιλον  <br>
            Τρώων: αἰεὶ γάρ οἱ ἐνὶ φρεσὶ θυμὸς ἐτόλμα.  <br>
        </P>
        <P><A>10.233</A>  τοῖσι δὲ καὶ μετέειπεν ἄναξ ἀνδρῶν Ἀγαμέμνων:  <br>
            Τυδεΐδη Διόμηδες ἐμῷ κεχαρισμένε θυμῷ  <br>
            τὸν μὲν δὴ ἕταρόν γ' αἱρήσεαι ὅν κ' ἐθέλῃσθα,  <br>
            φαινομένων τὸν ἄριστον, ἐπεὶ μεμάασί γε πολλοί.  <br>
            μηδὲ σύ γ' αἰδόμενος σῇσι φρεσὶ τὸν μὲν ἀρείω  <br>
            καλλείπειν, σὺ δὲ χείρον' ὀπάσσεαι αἰδοῖ εἴκων  <br>
            ἐς γενεὴν ὁρόων, μηδ' εἰ βασιλεύτερός ἐστιν.  <br>
            ὣς ἔφατ', ἔδεισεν δὲ περὶ ξανθῷ Μενελάῳ.  <br>
        </P>
        <P><A>10.241</A>  τοῖς δ' αὖτις μετέειπε βοὴν ἀγαθὸς Διομήδης:  <br>
            εἰ μὲν δὴ ἕταρόν γε κελεύετέ μ' αὐτὸν ἑλέσθαι,  <br>
            πῶς ἂν ἔπειτ' Ὀδυσῆος ἐγὼ θείοιο λαθοίμην,  <br>
            οὗ πέρι μὲν πρόφρων κραδίη καὶ θυμὸς ἀγήνωρ  <br>
            ἐν πάντεσσι πόνοισι, φιλεῖ δέ ἑ Παλλὰς Ἀθήνη.  <br>
            τούτου γ' ἑσπομένοιο καὶ ἐκ πυρὸς αἰθομένοιο  <br>
            ἄμφω νοστήσαιμεν, ἐπεὶ περίοιδε νοῆσαι.  <br>
        </P>
        <P><A>10.248</A>  τὸν δ' αὖτε προσέειπε πολύτλας δῖος Ὀδυσσεύς:  <br>
            Τυδεΐδη μήτ' ἄρ με μάλ' αἴνεε μήτέ τι νείκει:  <br>
            εἰδόσι γάρ τοι ταῦτα μετ' Ἀργείοις ἀγορεύεις.  <br>
            ἀλλ' ἴομεν: μάλα γὰρ νὺξ ἄνεται, ἐγγύθι δ' ἠώς,  <br>
            ἄστρα δὲ δὴ προβέβηκε, παροίχωκεν δὲ πλέων νὺξ  <br>
            τῶν δύο μοιράων, τριτάτη δ' ἔτι μοῖρα λέλειπται.  <br>
        </P>
        <P><A>10.254</A>  ὣς εἰπόνθ' ὅπλοισιν ἔνι δεινοῖσιν ἐδύτην.  <br>
            Τυδεΐδῃ μὲν δῶκε μενεπτόλεμος Θρασυμήδης  <br>
            φάσγανον ἄμφηκες: τὸ δ' ἑὸν παρὰ νηῒ λέλειπτο:  <br>
            καὶ σάκος: ἀμφὶ δέ οἱ κυνέην κεφαλῆφιν ἔθηκε  <br>
            ταυρείην, ἄφαλόν τε καὶ ἄλλοφον, ἥ τε καταῖτυξ  <br>
            κέκληται, ῥύεται δὲ κάρη θαλερῶν αἰζηῶν.  <br>
        </P>
        <P><A>10.260</A>  Μηριόνης δ' Ὀδυσῆϊ δίδου βιὸν ἠδὲ φαρέτρην  <br>
            καὶ ξίφος, ἀμφὶ δέ οἱ κυνέην κεφαλῆφιν ἔθηκε  <br>
            ῥινοῦ ποιητήν: πολέσιν δ' ἔντοσθεν ἱμᾶσιν  <br>
            ἐντέτατο στερεῶς: ἔκτοσθε δὲ λευκοὶ ὀδόντες  <br>
            ἀργιόδοντος ὑὸς θαμέες ἔχον ἔνθα καὶ ἔνθα  <br>
            εὖ καὶ ἐπισταμένως: μέσσῃ δ' ἐνὶ πῖλος ἀρήρει.  <br>
        </P>
        <P><A>10.266</A>  τήν ῥά ποτ' ἐξ Ἐλεῶνος Ἀμύντορος Ὀρμενίδαο  <br>
            ἐξέλετ' Αὐτόλυκος πυκινὸν δόμον ἀντιτορήσας,  <br>
            Σκάνδειαν δ' ἄρα δῶκε Κυθηρίῳ Ἀμφιδάμαντι:  <br>
            Ἀμφιδάμας δὲ Μόλῳ δῶκε ξεινήϊον εἶναι,  <br>
            αὐτὰρ ὃ Μηριόνῃ δῶκεν ᾧ παιδὶ φορῆναι:  <br>
            δὴ τότ' Ὀδυσσῆος πύκασεν κάρη ἀμφιτεθεῖσα.  <br>
        </P>
        <P><A>10.272</A>  τὼ δ' ἐπεὶ οὖν ὅπλοισιν ἔνι δεινοῖσιν ἐδύτην,  <br>
            βάν ῥ' ἰέναι, λιπέτην δὲ κατ' αὐτόθι πάντας ἀρίστους.  <br>
            τοῖσι δὲ δεξιὸν ἧκεν ἐρῳδιὸν ἐγγὺς ὁδοῖο  <br>
            Παλλὰς Ἀθηναίη: τοὶ δ' οὐκ ἴδον ὀφθαλμοῖσι  <br>
            νύκτα δι' ὀρφναίην, ἀλλὰ κλάγξαντος ἄκουσαν.  <br>
            χαῖρε δὲ τῷ ὄρνιθ' Ὀδυσεύς, ἠρᾶτο δ' Ἀθήνῃ:  <br>
        </P>
        <P><A>10.278</A>  κλῦθί μευ αἰγιόχοιο Διὸς τέκος, ἥ τέ μοι αἰεὶ  <br>
            ἐν πάντεσσι πόνοισι παρίστασαι, οὐδέ σε λήθω  <br>
            κινύμενος: νῦν αὖτε μάλιστά με φῖλαι Ἀθήνη,  <br>
            δὸς δὲ πάλιν ἐπὶ νῆας ἐϋκλεῖας ἀφικέσθαι  <br>
            ῥέξαντας μέγα ἔργον, ὅ κε Τρώεσσι μελήσῃ.  <br>
        </P>
        <P><A>10.283</A>  δεύτερος αὖτ' ἠρᾶτο βοὴν ἀγαθὸς Διομήδης:  <br>
            κέκλυθι νῦν καὶ ἐμεῖο Διὸς τέκος Ἀτρυτώνη:  <br>
            σπεῖό μοι ὡς ὅτε πατρὶ ἅμ' ἕσπεο Τυδέϊ δίῳ  <br>
            ἐς Θήβας, ὅτε τε πρὸ Ἀχαιῶν ἄγγελος ᾔει.  <br>
            τοὺς δ' ἄρ' ἐπ' Ἀσωπῷ λίπε χαλκοχίτωνας Ἀχαιούς,  <br>
            αὐτὰρ ὃ μειλίχιον μῦθον φέρε Καδμείοισι  <br>
            κεῖσ': ἀτὰρ ἂψ ἀπιὼν μάλα μέρμερα μήσατο ἔργα  <br>
            σὺν σοὶ δῖα θεά, ὅτε οἱ πρόφρασσα παρέστης.  <br>
        </P>
        <P><A>10.291</A>  ὣς νῦν μοι ἐθέλουσα παρίσταο καί με φύλασσε.  <br>
            σοὶ δ' αὖ ἐγὼ ῥέξω βοῦν ἦνιν εὐρυμέτωπον  <br>
            ἀδμήτην, ἣν οὔ πω ὑπὸ ζυγὸν ἤγαγεν ἀνήρ:  <br>
            τήν τοι ἐγὼ ῥέξω χρυσὸν κέρασιν περιχεύας.  <br>
        </P>
        <P><A>10.295</A>  ὣς ἔφαν εὐχόμενοι, τῶν δ' ἔκλυε Παλλὰς Ἀθήνη.  <br>
            οἳ δ' ἐπεὶ ἠρήσαντο Διὸς κούρῃ μεγάλοιο,  <br>
            βάν ῥ' ἴμεν ὥς τε λέοντε δύω διὰ νύκτα μέλαιναν  <br>
            ἂμ φόνον, ἂν νέκυας, διά τ' ἔντεα καὶ μέλαν αἷμα.  <br>
        </P>
        <P><A>10.299</A>  οὐδὲ μὲν οὐδὲ Τρῶας ἀγήνορας εἴασεν Ἕκτωρ  <br>
            εὕδειν, ἀλλ' ἄμυδις κικλήσκετο πάντας ἀρίστους,  <br>
            ὅσσοι ἔσαν Τρώων ἡγήτορες ἠδὲ μέδοντες:  <br>
            τοὺς ὅ γε συγκαλέσας πυκινὴν ἀρτύνετο βουλήν:  <br>
        </P>
        <P><A>10.303</A>  τίς κέν μοι τόδε ἔργον ὑποσχόμενος τελέσειε  <br>
            δώρῳ ἔπι μεγάλῳ; μισθὸς δέ οἱ ἄρκιος ἔσται.  <br>
            δώσω γὰρ δίφρόν τε δύω τ' ἐριαύχενας ἵππους  <br>
            οἵ κεν ἄριστοι ἔωσι θοῇς ἐπὶ νηυσὶν Ἀχαιῶν  <br>
            ὅς τίς κε τλαίη, οἷ τ' αὐτῷ κῦδος ἄροιτο,  <br>
        </P>
        <P><A>10.308</A>  νηῶν ὠκυπόρων σχεδὸν ἐλθέμεν, ἔκ τε πυθέσθαι  <br>
            ἠέ φυλάσσονται νῆες θοαὶ ὡς τὸ πάρος περ,  <br>
            ἦ ἤδη χείρεσσιν ὑφ' ἡμετέρῃσι δαμέντες  <br>
            φύξιν βουλεύουσι μετὰ σφίσιν, οὐδ' ἐθέλουσι  <br>
            νύκτα φυλασσέμεναι, καμάτῳ ἀδηκότες αἰνῷ.  <br>
        </P>
        <P><A>10.313</A>  ὣς ἔφαθ', οἳ δ' ἄρα πάντες ἀκὴν ἐγένοντο σιωπῇ.  <br>
            ἦν δέ τις ἐν Τρώεσσι Δόλων Εὐμήδεος υἱὸς  <br>
            κήρυκος θείοιο πολύχρυσος πολύχαλκος,  <br>
            ὃς δή τοι εἶδος μὲν ἔην κακός, ἀλλὰ ποδώκης:  <br>
            αὐτὰρ ὃ μοῦνος ἔην μετὰ πέντε κασιγνήτῃσιν.  <br>
            ὅς ῥα τότε Τρωσίν τε καὶ Ἕκτορι μῦθον ἔειπεν:  <br>
        </P>
        <P><A>10.319</A>  Ἕκτορ ἔμ' ὀτρύνει κραδίη καὶ θυμὸς ἀγήνωρ  <br>
            νηῶν ὠκυπόρων σχεδὸν ἐλθέμεν ἔκ τε πυθέσθαι.  <br>
            ἀλλ' ἄγε μοι τὸ σκῆπτρον ἀνάσχεο, καί μοι ὄμοσσον  <br>
            ἦ μὲν τοὺς ἵππους τε καὶ ἅρματα ποικίλα χαλκῷ  <br>
            δωσέμεν, οἳ φορέουσιν ἀμύμονα Πηλεΐωνα,  <br>
        </P>
        <P><A>10.324</A>  σοὶ δ' ἐγὼ οὐχ ἅλιος σκοπὸς ἔσσομαι οὐδ' ἀπὸ δόξης:  <br>
            τόφρα γὰρ ἐς στρατὸν εἶμι διαμπερὲς ὄφρ' ἂν ἵκωμαι  <br>
            νῆ' Ἀγαμεμνονέην, ὅθι που μέλλουσιν ἄριστοι  <br>
            βουλὰς βουλεύειν ἢ φευγέμεν ἠὲ μάχεσθαι.  <br>
        </P>
        <P><A>10.328</A>  ὣς φάθ', ὃ δ' ἐν χερσὶ σκῆπτρον λάβε καί οἱ ὄμοσσεν:  <br>
            ἴστω νῦν Ζεὺς αὐτὸς ἐρίγδουπος πόσις Ἥρης  <br>
            μὴ μὲν τοῖς ἵπποισιν ἀνὴρ ἐποχήσεται ἄλλος  <br>
            Τρώων, ἀλλά σέ φημι διαμπερὲς ἀγλαϊεῖσθαι.  <br>
        </P>
        <P><A>10.332</A>  ὣς φάτο καί ῥ' ἐπίορκον ἐπώμοσε, τὸν δ' ὀρόθυνεν:  <br>
            αὐτίκα δ' ἀμφ' ὤμοισιν ἐβάλλετο καμπύλα τόξα,  <br>
            ἕσσατο δ' ἔκτοσθεν ῥινὸν πολιοῖο λύκοιο,  <br>
            κρατὶ δ' ἐπὶ κτιδέην κυνέην, ἕλε δ' ὀξὺν ἄκοντα,  <br>
            βῆ δ' ἰέναι προτὶ νῆας ἀπὸ στρατοῦ: οὐδ' ἄρ' ἔμελλεν  <br>
            ἐλθὼν ἐκ νηῶν ἂψ Ἕκτορι μῦθον ἀποίσειν.  <br>
            ἀλλ' ὅτε δή ῥ' ἵππων τε καὶ ἀνδρῶν κάλλιφ' ὅμιλον,  <br>
        </P>
        <P><A>10.339</A>  βῆ ῥ' ἀν' ὁδὸν μεμαώς: τὸν δὲ φράσατο προσιόντα  <br>
            διογενὴς Ὀδυσεύς, Διομήδεα δὲ προσέειπεν:  <br>
            οὗτός τις Διόμηδες ἀπὸ στρατοῦ ἔρχεται ἀνήρ,  <br>
            οὐκ οἶδ' ἢ νήεσσιν ἐπίσκοπος ἡμετέρῃσιν,  <br>
            ἦ τινα συλήσων νεκύων κατατεθνηώτων.  <br>
        </P>
        <P><A>10.344</A>  ἀλλ' ἐῶμέν μιν πρῶτα παρεξελθεῖν πεδίοιο  <br>
            τυτθόν: ἔπειτα δέ κ' αὐτὸν ἐπαΐξαντες ἕλοιμεν  <br>
            καρπαλίμως: εἰ δ' ἄμμε παραφθαίησι πόδεσσιν,  <br>
            αἰεί μιν ἐπὶ νῆας ἀπὸ στρατόφι προτιειλεῖν  <br>
            ἔγχει ἐπαΐσσων, μή πως προτὶ ἄστυ ἀλύξῃ.  <br>
            ὣς ἄρα φωνήσαντε παρὲξ ὁδοῦ ἐν νεκύεσσι  <br>
            κλινθήτην: ὃ δ' ἄρ' ὦκα παρέδραμεν ἀφραδίῃσιν.  <br>
        </P>
        <P><A>10.351</A>  ἀλλ' ὅτε δή ῥ' ἀπέην ὅσσόν τ' ἐπὶ οὖρα πέλονται  <br>
            ἡμιόνων: αἱ γάρ τε βοῶν προφερέστεραί εἰσιν  <br>
            ἑλκέμεναι νειοῖο βαθείης πηκτὸν ἄροτρον:  <br>
            τὼ μὲν ἐπεδραμέτην, ὃ δ' ἄρ' ἔστη δοῦπον ἀκούσας.  <br>
            ἔλπετο γὰρ κατὰ θυμὸν ἀποστρέψοντας ἑταίρους  <br>
            ἐκ Τρώων ἰέναι πάλιν Ἕκτορος ὀτρύναντος.  <br>
        </P>
        <P><A>10.357</A>  ἀλλ' ὅτε δή ῥ' ἄπεσαν δουρηνεκὲς ἢ καὶ ἔλασσον,  <br>
            γνῶ ῥ' ἄνδρας δηΐους, λαιψηρὰ δὲ γούνατ' ἐνώμα  <br>
            φευγέμεναι: τοὶ δ' αἶψα διώκειν ὁρμήθησαν.  <br>
        </P>
        <P><A>10.360</A>  ὡς δ' ὅτε καρχαρόδοντε δύω κύνε εἰδότε θήρης  <br>
            ἢ κεμάδ' ἠὲ λαγωὸν ἐπείγετον ἐμμενὲς αἰεὶ  <br>
            χῶρον ἀν' ὑλήενθ', ὃ δέ τε προθέῃσι μεμηκώς,  <br>
            ὣς τὸν Τυδεΐδης ἠδ' ὃ πτολίπορθος Ὀδυσσεὺς  <br>
            λαοῦ ἀποτμήξαντε διώκετον ἐμμενὲς αἰεί.  <br>
        </P>
        <P><A>10.365</A>  ἀλλ' ὅτε δὴ τάχ' ἔμελλε μιγήσεσθαι φυλάκεσσι  <br>
            φεύγων ἐς νῆας, τότε δὴ μένος ἔμβαλ' Ἀθήνη  <br>
            Τυδεΐδῃ, ἵνα μή τις Ἀχαιῶν χαλκοχιτώνων  <br>
            φθαίη ἐπευξάμενος βαλέειν, ὃ δὲ δεύτερος ἔλθοι.  <br>
        </P>
        <P><A>10.369</A>  δουρὶ δ' ἐπαΐσσων προσέφη κρατερὸς Διομήδης:  <br>
            ἠὲ μέν' ἠέ σε δουρὶ κιχήσομαι, οὐδέ σέ φημι  <br>
            δηρὸν ἐμῆς ἀπὸ χειρὸς ἀλύξειν αἰπὺν ὄλεθρον.  <br>
        </P>
        <P><A>10.372</A>  ἦ ῥα καὶ ἔγχος ἀφῆκεν, ἑκὼν δ' ἡμάρτανε φωτός:  <br>
            δεξιτερὸν δ' ὑπὲρ ὦμον ἐΰξου δουρὸς ἀκωκὴ  <br>
            ἐν γαίῃ ἐπάγη: ὃ δ' ἄρ' ἔστη τάρβησέν τε  <br>
            βαμβαίνων: ἄραβος δὲ διὰ στόμα γίγνετ' ὀδόντων:  <br>
            χλωρὸς ὑπαὶ δείους: τὼ δ' ἀσθμαίνοντε κιχήτην,  <br>
        </P>
        <P><A>10.377</A>  χειρῶν δ' ἁψάσθην: ὃ δὲ δακρύσας ἔπος ηὔδα:  <br>
            ζωγρεῖτ', αὐτὰρ ἐγὼν ἐμὲ λύσομαι: ἔστι γὰρ ἔνδον  <br>
            χαλκός τε χρυσός τε πολύκμητός τε σίδηρος,  <br>
            τῶν κ' ὔμμιν χαρίσαιτο πατὴρ ἀπερείσι' ἄποινα  <br>
            εἴ κεν ἐμὲ ζωὸν πεπύθοιτ' ἐπὶ νηυσὶν Ἀχαιῶν.  <br>
        </P>
        <P><A>10.382</A>  τὸν δ' ἀπαμειβόμενος προσέφη πολύμητις Ὀδυσσεύς:  <br>
            θάρσει, μηδέ τί τοι θάνατος καταθύμιος ἔστω.  <br>
            ἀλλ' ἄγε μοι τόδε εἰπὲ καὶ ἀτρεκέως κατάλεξον:  <br>
            πῇ δὴ οὕτως ἐπὶ νῆας ἀπὸ στρατοῦ ἔρχεαι οἷος  <br>
            νύκτα δι' ὀρφναίην, ὅτε θ' εὕδουσι βροτοὶ ἄλλοι;  <br>
        </P>
        <P><A>10.387</A>  ἤ τινα συλήσων νεκύων κατατεθνηώτων;  <br>
            ἦ σ' Ἕκτωρ προέηκε διασκοπιᾶσθαι ἕκαστα  <br>
            νῆας ἔπι γλαφυράς; ἦ σ' αὐτὸν θυμὸς ἀνῆκε;  <br>
        </P>
        <P><A>10.390</A>  τὸν δ' ἠμείβετ' ἔπειτα Δόλων, ὑπὸ δ' ἔτρεμε γυῖα:  <br>
            πολλῇσίν μ' ἄτῃσι παρὲκ νόον ἤγαγεν Ἕκτωρ,  <br>
            ὅς μοι Πηλεΐωνος ἀγαυοῦ μώνυχας ἵππους  <br>
            δωσέμεναι κατένευσε καὶ ἅρματα ποικίλα χαλκῷ,  <br>
        </P>
        <P><A>10.394</A>  ἠνώγει δέ μ' ἰόντα θοὴν διὰ νύκτα μέλαιναν  <br>
            ἀνδρῶν δυσμενέων σχεδὸν ἐλθέμεν, ἔκ τε πυθέσθαι  <br>
            ἠὲ φυλάσσονται νῆες θοαὶ ὡς τὸ πάρος περ,  <br>
            ἦ ἤδη χείρεσσιν ὑφ' ἡμετέρῃσι δαμέντες  <br>
            φύξιν βουλεύουσι μετὰ σφίσιν, οὐδ' ἐθέλουσι  <br>
            νύκτα φυλασσέμεναι, καμάτῳ ἀδηκότες αἰνῷ.  <br>
        </P>
        <P><A>10.400</A>  τὸν δ' ἐπιμειδήσας προσέφη πολύμητις Ὀδυσσεύς:  <br>
            ἦ ῥά νύ τοι μεγάλων δώρων ἐπεμαίετο θυμὸς  <br>
            ἵππων Αἰακίδαο δαΐφρονος: οἳ δ' ἀλεγεινοὶ  <br>
            ἀνδράσι γε θνητοῖσι δαμήμεναι ἠδ' ὀχέεσθαι  <br>
            ἄλλῳ γ' ἢ Ἀχιλῆϊ, τὸν ἀθανάτη τέκε μήτηρ.  <br>
        </P>
        <P><A>10.405</A>  ἀλλ' ἄγε μοι τόδε εἰπὲ καὶ ἀτρεκέως κατάλεξον:  <br>
            ποῦ νῦν δεῦρο κιὼν λίπες Ἕκτορα ποιμένα λαῶν;  <br>
            ποῦ δέ οἱ ἔντεα κεῖται ἀρήϊα, ποῦ δέ οἱ ἵπποι;  <br>
            πῶς δαὶ τῶν ἄλλων Τρώων φυλακαί τε καὶ εὐναί;  <br>
            ἅσσά τε μητιόωσι μετὰ σφίσιν, ἢ μεμάασιν  <br>
            αὖθι μένειν παρὰ νηυσὶν ἀπόπροθεν, ἦε πόλιν δὲ  <br>
            ἂψ ἀναχωρήσουσιν, ἐπεὶ δαμάσαντό γ' Ἀχαιούς.  <br>
        </P>
        <P><A>10.412</A>  τὸν δ' αὖτε προσέειπε Δόλων Εὐμήδεος υἱός:  <br>
            τοὶ γὰρ ἐγώ τοι ταῦτα μάλ' ἀτρεκέως καταλέξω.  <br>
            Ἕκτωρ μὲν μετὰ τοῖσιν, ὅσοι βουληφόροι εἰσί,  <br>
            βουλὰς βουλεύει θείου παρὰ σήματι Ἴλου  <br>
            νόσφιν ἀπὸ φλοίσβου: φυλακὰς δ' ἃς εἴρεαι ἥρως  <br>
            οὔ τις κεκριμένη ῥύεται στρατὸν οὐδὲ φυλάσσει.  <br>
        </P>
        <P><A>10.418</A>  ὅσσαι μὲν Τρώων πυρὸς ἐσχάραι, οἷσιν ἀνάγκη  <br>
            οἷ δ' ἐγρηγόρθασι φυλασσέμεναί τε κέλονται  <br>
            ἀλλήλοις: ἀτὰρ αὖτε πολύκλητοι ἐπίκουροι  <br>
            εὕδουσι: Τρωσὶν γὰρ ἐπιτραπέουσι φυλάσσειν:  <br>
            οὐ γάρ σφιν παῖδες σχεδὸν εἵαται οὐδὲ γυναῖκες.  <br>
        </P>
        <P><A>10.423</A>  τὸν δ' ἀπαμειβόμενος προσέφη πολύμητις Ὀδυσσεύς:  <br>
            πῶς γὰρ νῦν Τρώεσσι μεμιγμένοι ἱπποδάμοισιν  <br>
            εὕδουσ' ἦ ἀπάνευθε; δίειπέ μοι ὄφρα δαείω.  <br>
        </P>
        <P><A>10.426</A>  τὸν δ' ἠμείβετ' ἔπειτα Δόλων Εὐμήδεος υἱός:  <br>
            τοὶ γὰρ ἐγὼ καὶ ταῦτα μάλ' ἀτρεκέως καταλέξω.  <br>
            πρὸς μὲν ἁλὸς Κᾶρες καὶ Παίονες ἀγκυλότοξοι  <br>
            καὶ Λέλεγες καὶ Καύκωνες δῖοί τε Πελασγοί,  <br>
            πρὸς Θύμβρης δ' ἔλαχον Λύκιοι Μυσοί τ' ἀγέρωχοι  <br>
            καὶ Φρύγες ἱππόμαχοι καὶ Μῄονες ἱπποκορυσταί.  <br>
        </P>
        <P><A>10.432</A>  ἀλλὰ τί ἢ ἐμὲ ταῦτα διεξερέεσθε ἕκαστα;  <br>
            εἰ γὰρ δὴ μέματον Τρώων καταδῦναι ὅμιλον  <br>
            Θρήϊκες οἷδ' ἀπάνευθε νεήλυδες ἔσχατοι ἄλλων:  <br>
            ἐν δέ σφιν Ῥῆσος βασιλεὺς πάϊς Ἠϊονῆος.  <br>
        </P>
        <P><A>10.436</A>  τοῦ δὴ καλλίστους ἵππους ἴδον ἠδὲ μεγίστους:  <br>
            λευκότεροι χιόνος, θείειν δ' ἀνέμοισιν ὁμοῖοι:  <br>
            ἅρμα δέ οἱ χρυσῷ τε καὶ ἀργύρῳ εὖ ἤσκηται:  <br>
            τεύχεα δὲ χρύσεια πελώρια θαῦμα ἰδέσθαι  <br>
            ἤλυθ' ἔχων: τὰ μὲν οὔ τι καταθνητοῖσιν ἔοικεν  <br>
            ἄνδρεσσιν φορέειν, ἀλλ' ἀθανάτοισι θεοῖσιν.  <br>
        </P>
        <P><A>10.442</A>  ἀλλ' ἐμὲ μὲν νῦν νηυσὶ πελάσσετον ὠκυπόροισιν,  <br>
            ἠέ με δήσαντες λίπετ' αὐτόθι νηλέϊ δεσμῷ,  <br>
            ὄφρά κεν ἔλθητον καὶ πειρηθῆτον ἐμεῖο  <br>
            ἠὲ κατ' αἶσαν ἔειπον ἐν ὑμῖν, ἦε καὶ οὐκί.  <br>
        </P>
        <P><A>10.446</A>  τὸν δ' ἄρ' ὑπόδρα ἰδὼν προσέφη κρατερὸς Διομήδης:  <br>
            μὴ δή μοι φύξίν γε Δόλων ἐμβάλλεο θυμῷ:  <br>
            ἐσθλά περ ἀγγείλας, ἐπεὶ ἵκεο χεῖρας ἐς ἁμάς.  <br>
            εἰ μὲν γάρ κέ σε νῦν ἀπολύσομεν ἠὲ μεθῶμεν,  <br>
            ἦ τε καὶ ὕστερον εἶσθα θοὰς ἐπὶ νῆας Ἀχαιῶν  <br>
            ἠὲ διοπτεύσων ἢ ἐναντίβιον πολεμίξων:  <br>
            εἰ δέ κ' ἐμῇς ὑπὸ χερσὶ δαμεὶς ἀπὸ θυμὸν ὀλέσσῃς,  <br>
            οὐκέτ' ἔπειτα σὺ πῆμά ποτ' ἔσσεαι Ἀργείοισιν.  <br>
        </P>
        <P><A>10.454</A>  ἦ, καὶ ὃ μέν μιν ἔμελλε γενείου χειρὶ παχείῃ  <br>
            ἁψάμενος λίσσεσθαι, ὃ δ' αὐχένα μέσσον ἔλασσε  <br>
            φασγάνῳ ἀΐξας, ἀπὸ δ' ἄμφω κέρσε τένοντε:  <br>
            φθεγγομένου δ' ἄρα τοῦ γε κάρη κονίῃσιν ἐμίχθη.  <br>
        </P>
        <P><A>10.458</A>  τοῦ δ' ἀπὸ μὲν κτιδέην κυνέην κεφαλῆφιν ἕλοντο  <br>
            καὶ λυκέην καὶ τόξα παλίντονα καὶ δόρυ μακρόν:  <br>
            καὶ τά γ' Ἀθηναίῃ ληΐτιδι δῖος Ὀδυσσεὺς  <br>
            ὑψόσ' ἀνέσχεθε χειρὶ καὶ εὐχόμενος ἔπος ηὔδα:  <br>
            χαῖρε θεὰ τοῖσδεσσι: σὲ γὰρ πρώτην ἐν Ὀλύμπῳ  <br>
            πάντων ἀθανάτων ἐπιδωσόμεθ': ἀλλὰ καὶ αὖτις  <br>
            πέμψον ἐπὶ Θρῃκῶν ἀνδρῶν ἵππους τε καὶ εὐνάς.  <br>
        </P>
        <P><A>10.465</A>  ὣς ἄρ' ἐφώνησεν, καὶ ἀπὸ ἕθεν ὑψόσ' ἀείρας  <br>
            θῆκεν ἀνὰ μυρίκην: δέελον δ' ἐπὶ σῆμά τ' ἔθηκε  <br>
            συμμάρψας δόνακας μυρίκης τ' ἐριθηλέας ὄζους,  <br>
            μὴ λάθοι αὖτις ἰόντε θοὴν διὰ νύκτα μέλαιναν.  <br>
        </P>
        <P><A>10.469</A>  τὼ δὲ βάτην προτέρω διά τ' ἔντεα καὶ μέλαν αἷμα,  <br>
            αἶψα δ' ἐπὶ Θρῃκῶν ἀνδρῶν τέλος ἷξον ἰόντες.  <br>
            οἳ δ' εὗδον καμάτῳ ἀδηκότες, ἔντεα δέ σφιν  <br>
            καλὰ παρ' αὐτοῖσι χθονὶ κέκλιτο εὖ κατὰ κόσμον  <br>
            τριστοιχί: παρὰ δέ σφιν ἑκάστῳ δίζυγες ἵπποι.  <br>
            Ῥῆσος δ' ἐν μέσῳ εὗδε, παρ' αὐτῷ δ' ὠκέες ἵπποι  <br>
            ἐξ ἐπιδιφριάδος πυμάτης ἱμᾶσι δέδεντο.  <br>
        </P>
        <P><A>10.476</A>  τὸν δ' Ὀδυσεὺς προπάροιθεν ἰδὼν Διομήδεϊ δεῖξεν:  <br>
            οὗτός τοι Διόμηδες ἀνήρ, οὗτοι δέ τοι ἵπποι,  <br>
            οὓς νῶϊν πίφαυσκε Δόλων ὃν ἐπέφνομεν ἡμεῖς.  <br>
            ἀλλ' ἄγε δὴ πρόφερε κρατερὸν μένος: οὐδέ τί σε χρὴ  <br>
            ἑστάμεναι μέλεον σὺν τεύχεσιν, ἀλλὰ λύ' ἵππους:  <br>
            ἠὲ σύ γ' ἄνδρας ἔναιρε, μελήσουσιν δ' ἐμοὶ ἵπποι.  <br>
        </P>
        <P><A>10.482</A>  ὣς φάτο, τῷ δ' ἔμπνευσε μένος γλαυκῶπις Ἀθήνη,  <br>
            κτεῖνε δ' ἐπιστροφάδην: τῶν δὲ στόνος ὄρνυτ' ἀεικὴς  <br>
            ἄορι θεινομένων, ἐρυθαίνετο δ' αἵματι γαῖα.  <br>
            ὡς δὲ λέων μήλοισιν ἀσημάντοισιν ἐπελθὼν  <br>
            αἴγεσιν ἢ ὀΐεσσι κακὰ φρονέων ἐνορούσῃ,  <br>
            ὣς μὲν Θρήϊκας ἄνδρας ἐπῴχετο Τυδέος υἱὸς  <br>
        </P>
        <P><A>10.488</A>  ὄφρα δυώδεκ' ἔπεφνεν: ἀτὰρ πολύμητις Ὀδυσσεὺς  <br>
            ὅν τινα Τυδεΐδης ἄορι πλήξειε παραστὰς  <br>
            τὸν δ' Ὀδυσεὺς μετόπισθε λαβὼν ποδὸς ἐξερύσασκε,  <br>
            τὰ φρονέων κατὰ θυμὸν ὅπως καλλίτριχες ἵπποι  <br>
            ῥεῖα διέλθοιεν μηδὲ τρομεοίατο θυμῷ  <br>
            νεκροῖς ἀμβαίνοντες: ἀήθεσσον γὰρ ἔτ' αὐτῶν.  <br>
        </P>
        <P><A>10.494</A>  ἀλλ' ὅτε δὴ βασιλῆα κιχήσατο Τυδέος υἱός,  <br>
            τὸν τρισκαιδέκατον μελιηδέα θυμὸν ἀπηύρα  <br>
            ἀσθμαίνοντα: κακὸν γὰρ ὄναρ κεφαλῆφιν ἐπέστη  <br>
            τὴν νύκτ' Οἰνεΐδαο πάϊς διὰ μῆτιν Ἀθήνης.  <br>
        </P>
        <P><A>10.498</A>  τόφρα δ' ἄρ' ὃ τλήμων Ὀδυσεὺς λύε μώνυχας ἵππους,  <br>
            σὺν δ' ἤειρεν ἱμᾶσι καὶ ἐξήλαυνεν ὁμίλου  <br>
            τόξῳ ἐπιπλήσσων, ἐπεὶ οὐ μάστιγα φαεινὴν  <br>
            ποικίλου ἐκ δίφροιο νοήσατο χερσὶν ἑλέσθαι:  <br>
            ῥοίζησεν δ' ἄρα πιφαύσκων Διομήδεϊ δίῳ.  <br>
        </P>
        <P><A>10.503</A>  αὐτὰρ ὃ μερμήριζε μένων ὅ τι κύντατον ἕρδοι,  <br>
            ἢ ὅ γε δίφρον ἑλών, ὅθι ποικίλα τεύχε' ἔκειτο,  <br>
            ῥυμοῦ ἐξερύοι ἢ ἐκφέροι ὑψόσ' ἀείρας,  <br>
            ἦ ἔτι τῶν πλεόνων Θρῃκῶν ἀπὸ θυμὸν ἕλοιτο.  <br>
        </P>
        <P><A>10.507</A>  εἷος ὃ ταῦθ' ὥρμαινε κατὰ φρένα, τόφρα δ' Ἀθήνη  <br>
            ἐγγύθεν ἱσταμένη προσέφη Διομήδεα δῖον:  <br>
            νόστου δὴ μνῆσαι μεγαθύμου Τυδέος υἱὲ  <br>
            νῆας ἔπι γλαφυράς, μὴ καὶ πεφοβημένος ἔλθῃς,  <br>
            μή πού τις καὶ Τρῶας ἐγείρῃσιν θεὸς ἄλλος.  <br>
        </P>
        <P><A>10.512</A>  ὣς φάθ', ὃ δὲ ξυνέηκε θεᾶς ὄπα φωνησάσης,  <br>
            καρπαλίμως δ' ἵππων ἐπεβήσετο: κόψε δ' Ὀδυσσεὺς  <br>
            τόξῳ: τοὶ δ' ἐπέτοντο θοὰς ἐπὶ νῆας Ἀχαιῶν.  <br>
        </P>
        <P><A>10.515</A>  οὐδ' ἀλαοσκοπιὴν εἶχ' ἀργυρότοξος Ἀπόλλων  <br>
            ὡς ἴδ' Ἀθηναίην μετὰ Τυδέος υἱὸν ἕπουσαν:  <br>
            τῇ κοτέων Τρώων κατεδύσετο πουλὺν ὅμιλον,  <br>
            ὦρσεν δὲ Θρῃκῶν βουληφόρον Ἱπποκόωντα  <br>
            Ῥήσου ἀνεψιὸν ἐσθλόν: ὃ δ' ἐξ ὕπνου ἀνορούσας  <br>
        </P>
        <P><A>10.520</A>  ὡς ἴδε χῶρον ἐρῆμον, ὅθ' ἕστασαν ὠκέες ἵπποι,  <br>
            ἄνδράς τ' ἀσπαίροντας ἐν ἀργαλέῃσι φονῇσιν,  <br>
            ᾤμωξέν τ' ἄρ' ἔπειτα φίλον τ' ὀνόμηνεν ἑταῖρον.  <br>
            Τρώων δὲ κλαγγή τε καὶ ἄσπετος ὦρτο κυδοιμὸς  <br>
            θυνόντων ἄμυδις: θηεῦντο δὲ μέρμερα ἔργα  <br>
            ὅσσ' ἄνδρες ῥέξαντες ἔβαν κοίλας ἐπὶ νῆας.  <br>
        </P>
        <P><A>10.526</A>  οἳ δ' ὅτε δή ῥ' ἵκανον ὅθι σκοπὸν Ἕκτορος ἔκταν,  <br>
            ἔνθ' Ὀδυσεὺς μὲν ἔρυξε Διῒ φίλος ὠκέας ἵππους,  <br>
            Τυδεΐδης δὲ χαμᾶζε θορὼν ἔναρα βροτόεντα  <br>
            ἐν χείρεσσ' Ὀδυσῆϊ τίθει, ἐπεβήσετο δ' ἵππων:  <br>
            μάστιξεν δ' ἵππους, τὼ δ' οὐκ ἀέκοντε πετέσθην  <br>
            νῆας ἔπι γλαφυράς: τῇ γὰρ φίλον ἔπλετο θυμῷ.  <br>
        </P>
        <P><A>10.532</A>  Νέστωρ δὲ πρῶτος κτύπον ἄϊε φώνησέν τε:  <br>
            ὦ φίλοι Ἀργείων ἡγήτορες ἠδὲ μέδοντες  <br>
            ψεύσομαι, ἦ ἔτυμον ἐρέω; κέλεται δέ με θυμός.  <br>
            ἵππων μ' ὠκυπόδων ἀμφὶ κτύπος οὔατα βάλλει.  <br>
            αἲ γὰρ δὴ Ὀδυσεύς τε καὶ ὃ κρατερὸς Διομήδης  <br>
            ὧδ' ἄφαρ ἐκ Τρώων ἐλασαίατο μώνυχας ἵππους:  <br>
            ἀλλ' αἰνῶς δείδοικα κατὰ φρένα μή τι πάθωσιν  <br>
            Ἀργείων οἳ ἄριστοι ὑπὸ Τρώων ὀρυμαγδοῦ.  <br>
        </P>
        <P><A>10.540</A>  οὔ πω πᾶν εἴρητο ἔπος ὅτ' ἄρ' ἤλυθον αὐτοί.  <br>
            καί ῥ' οἳ μὲν κατέβησαν ἐπὶ χθόνα, τοὶ δὲ χαρέντες  <br>
            δεξιῇ ἠσπάζοντο ἔπεσσί τε μειλιχίοισι:  <br>
        </P>
        <P><A>10.543</A>  πρῶτος δ' ἐξερέεινε Γερήνιος ἱππότα Νέστωρ:  <br>
            εἴπ' ἄγε μ' ὦ πολύαιν' Ὀδυσεῦ μέγα κῦδος Ἀχαιῶν  <br>
            ὅππως τοῦσδ' ἵππους λάβετον καταδύντες ὅμιλον  <br>
            Τρώων, ἦ τίς σφωε πόρεν θεὸς ἀντιβολήσας.  <br>
            αἰνῶς ἀκτίνεσσιν ἐοικότες ἠελίοιο.  <br>
        </P>
        <P><A>10.548</A>  αἰεὶ μὲν Τρώεσσ' ἐπιμίσγομαι, οὐδέ τί φημι  <br>
            μιμνάζειν παρὰ νηυσὶ γέρων περ ἐὼν πολεμιστής:  <br>
            ἀλλ' οὔ πω τοίους ἵππους ἴδον οὐδὲ νόησα.  <br>
            ἀλλά τιν' ὔμμ' ὀΐω δόμεναι θεὸν ἀντιάσαντα:  <br>
            ἀμφοτέρω γὰρ σφῶϊ φιλεῖ νεφεληγερέτα Ζεὺς  <br>
            κούρη τ' αἰγιόχοιο Διὸς γλαυκῶπις Ἀθήνη.  <br>
        </P>
        <P><A>10.554</A>  τὸν δ' ἀπαμειβόμενος προσέφη πολύμητις Ὀδυσσεύς:  <br>
            ὦ Νέστορ Νηληϊάδη μέγα κῦδος Ἀχαιῶν  <br>
            ῥεῖα θεός γ' ἐθέλων καὶ ἀμείνονας ἠέ περ οἵδε  <br>
            ἵππους δωρήσαιτ', ἐπεὶ ἢ πολὺ φέρτεροί εἰσιν.  <br>
        </P>
        <P><A>10.558</A>  ἵπποι δ' οἵδε γεραιὲ νεήλυδες οὓς ἐρεείνεις  <br>
            Θρηΐκιοι: τὸν δέ σφιν ἄνακτ' ἀγαθὸς Διομήδης  <br>
            ἔκτανε, πὰρ δ' ἑτάρους δυοκαίδεκα πάντας ἀρίστους.  <br>
            τὸν τρισκαιδέκατον σκοπὸν εἵλομεν ἐγγύθι νηῶν,  <br>
            τόν ῥα διοπτῆρα στρατοῦ ἔμμεναι ἡμετέροιο  <br>
            Ἕκτωρ τε προέηκε καὶ ἄλλοι Τρῶες ἀγαυοί.  <br>
        </P>
        <P><A>10.564</A>  ὣς εἰπὼν τάφροιο διήλασε μώνυχας ἵππους  <br>
            καγχαλόων: ἅμα δ' ἄλλοι ἴσαν χαίροντες Ἀχαιοί.  <br>
            οἳ δ' ὅτε Τυδεΐδεω κλισίην εὔτυκτον ἵκοντο,  <br>
            ἵππους μὲν κατέδησαν ἐϋτμήτοισιν ἱμᾶσι  <br>
            φάτνῃ ἐφ' ἱππείῃ, ὅθι περ Διομήδεος ἵπποι  <br>
            ἕστασαν ὠκύποδες μελιηδέα πυρὸν ἔδοντες:  <br>
            νηῒ δ' ἐνὶ πρυμνῇ ἔναρα βροτόεντα Δόλωνος  <br>
            θῆκ' Ὀδυσεύς, ὄφρ' ἱρὸν ἑτοιμασσαίατ' Ἀθήνῃ.  <br>
        </P>
        <P><A>10.572</A>  αὐτοὶ δ' ἱδρῶ πολλὸν ἀπενίζοντο θαλάσσῃ  <br>
            ἐσβάντες κνήμας τε ἰδὲ λόφον ἀμφί τε μηρούς.  <br>
            αὐτὰρ ἐπεί σφιν κῦμα θαλάσσης ἱδρῶ πολλὸν  <br>
            νίψεν ἀπὸ χρωτὸς καὶ ἀνέψυχθεν φίλον ἦτορ,  <br>
            ἔς ῥ' ἀσαμίνθους βάντες ἐϋξέστας λούσαντο.  <br>
            τὼ δὲ λοεσσαμένω καὶ ἀλειψαμένω λίπ' ἐλαίῳ  <br>
            δείπνῳ ἐφιζανέτην, ἀπὸ δὲ κρητῆρος Ἀθήνῃ  <br>
            πλείου ἀφυσσόμενοι λεῖβον μελιηδέα οἶνον.  <br>
        </P>
        <h4>ΙΛΙΑΔΟΣ Λ</h4>
        <P><A>11.1</A>  ἠὼς δ' ἐκ λεχέων παρ' ἀγαυοῦ Τιθωνοῖο  <br>
            ὄρνυθ', ἵν' ἀθανάτοισι φόως φέροι ἠδὲ βροτοῖσι:  <br>
            Ζεὺς δ' Ἔριδα προΐαλλε θοὰς ἐπὶ νῆας Ἀχαιῶν  <br>
            ἀργαλέην, πολέμοιο τέρας μετὰ χερσὶν ἔχουσαν.  <br>
        </P>
        <P><A>11.5</A>  στῆ δ' ἐπ' Ὀδυσσῆος μεγακήτεϊ νηῒ μελαίνῃ,  <br>
            ἥ ῥ' ἐν μεσσάτῳ ἔσκε γεγωνέμεν ἀμφοτέρωσε,  <br>
            ἠμὲν ἐπ' Αἴαντος κλισίας Τελαμωνιάδαο  <br>
            ἠδ' ἐπ' Ἀχιλλῆος, τοί ῥ' ἔσχατα νῆας ἐΐσας  <br>
            εἴρυσαν ἠνορέῃ πίσυνοι καὶ κάρτεϊ χειρῶν  <br>
        </P>
        <P><A>11.10</A>  ἔνθα στᾶσ' ἤϋσε θεὰ μέγα τε δεινόν τε  <br>
            ὄρθι', Ἀχαιοῖσιν δὲ μέγα σθένος ἔμβαλ' ἑκάστῳ  <br>
            καρδίῃ ἄληκτον πολεμίζειν ἠδὲ μάχεσθαι.  <br>
            τοῖσι δ' ἄφαρ πόλεμος γλυκίων γένετ' ἠὲ νέεσθαι  <br>
            ἐν νηυσὶ γλαφυρῇσι φίλην ἐς πατρίδα γαῖαν.  <br>
        </P>
        <P><A>11.15</A>  Ἀτρεΐδης δ' ἐβόησεν ἰδὲ ζώννυσθαι ἄνωγεν  <br>
            Ἀργείους: ἐν δ' αὐτὸς ἐδύσετο νώροπα χαλκόν.  <br>
            κνημῖδας μὲν πρῶτα περὶ κνήμῃσιν ἔθηκε  <br>
            καλὰς ἀργυρέοισιν ἐπισφυρίοις ἀραρυίας:  <br>
        </P>
        <P><A>11.19</A>  δεύτερον αὖ θώρηκα περὶ στήθεσσιν ἔδυνε,  <br>
            τόν ποτέ οἱ Κινύρης δῶκε ξεινήϊον εἶναι.  <br>
            πεύθετο γὰρ Κύπρον δὲ μέγα κλέος οὕνεκ' Ἀχαιοὶ  <br>
            ἐς Τροίην νήεσσιν ἀναπλεύσεσθαι ἔμελλον:  <br>
            τοὔνεκά οἱ τὸν δῶκε χαριζόμενος βασιλῆϊ.  <br>
        </P>
        <P><A>11.24</A>  τοῦ δ' ἤτοι δέκα οἶμοι ἔσαν μέλανος κυάνοιο,  <br>
            δώδεκα δὲ χρυσοῖο καὶ εἴκοσι κασσιτέροιο:  <br>
            κυάνεοι δὲ δράκοντες ὀρωρέχατο προτὶ δειρὴν  <br>
            τρεῖς ἑκάτερθ' ἴρισσιν ἐοικότες, ἅς τε Κρονίων  <br>
            ἐν νέφεϊ στήριξε, τέρας μερόπων ἀνθρώπων.  <br>
        </P>
        <P><A>11.29</A>  ἀμφὶ δ' ἄρ' ὤμοισιν βάλετο ξίφος: ἐν δέ οἱ ἧλοι  <br>
            χρύσειοι πάμφαινον, ἀτὰρ περὶ κουλεὸν ἦεν  <br>
            ἀργύρεον χρυσέοισιν ἀορτήρεσσιν ἀρηρός.  <br>
        </P>
        <P><A>11.32</A>  ἂν δ' ἕλετ' ἀμφιβρότην πολυδαίδαλον ἀσπίδα θοῦριν  <br>
            καλήν, ἣν πέρι μὲν κύκλοι δέκα χάλκεοι ἦσαν,  <br>
            ἐν δέ οἱ ὀμφαλοὶ ἦσαν ἐείκοσι κασσιτέροιο  <br>
            λευκοί, ἐν δὲ μέσοισιν ἔην μέλανος κυάνοιο.  <br>
            τῇ δ' ἐπὶ μὲν Γοργὼ βλοσυρῶπις ἐστεφάνωτο  <br>
            δεινὸν δερκομένη, περὶ δὲ Δεῖμός τε Φόβος τε.  <br>
        </P>
        <P><A>11.38</A>  τῆς δ' ἐξ ἀργύρεος τελαμὼν ἦν: αὐτὰρ ἐπ' αὐτοῦ  <br>
            κυάνεος ἐλέλικτο δράκων, κεφαλαὶ δέ οἱ ἦσαν  <br>
            τρεῖς ἀμφιστρεφέες ἑνὸς αὐχένος ἐκπεφυυῖαι.  <br>
        </P>
        <P><A>11.41</A>  κρατὶ δ' ἐπ' ἀμφίφαλον κυνέην θέτο τετραφάληρον  <br>
            ἵππουριν: δεινὸν δὲ λόφος καθύπερθεν ἔνευεν.  <br>
            εἵλετο δ' ἄλκιμα δοῦρε δύω κεκορυθμένα χαλκῷ  <br>
        </P>
        <P><A>11.44</A>  ὀξέα: τῆλε δὲ χαλκὸς ἀπ' αὐτόφιν οὐρανὸν εἴσω  <br>
            λάμπ': ἐπὶ δ' ἐγδούπησαν Ἀθηναίη τε καὶ Ἥρη  <br>
            τιμῶσαι βασιλῆα πολυχρύσοιο Μυκήνης.  <br>
        </P>
        <P><A>11.47</A>  ἡνιόχῳ μὲν ἔπειτα ἑῷ ἐπέτελλεν ἕκαστος  <br>
            ἵππους εὖ κατὰ κόσμον ἐρυκέμεν αὖθ' ἐπὶ τάφρῳ,  <br>
            αὐτοὶ δὲ πρυλέες σὺν τεύχεσι θωρηχθέντες  <br>
            ῥώοντ': ἄσβεστος δὲ βοὴ γένετ' ἠῶθι πρό.  <br>
            φθὰν δὲ μέγ' ἱππήων ἐπὶ τάφρῳ κοσμηθέντες,  <br>
            ἱππῆες δ' ὀλίγον μετεκίαθον: ἐν δὲ κυδοιμὸν  <br>
        </P>
        <P><A>11.53</A>  ὦρσε κακὸν Κρονίδης, κατὰ δ' ὑψόθεν ἧκεν ἐέρσας  <br>
            αἵματι μυδαλέας ἐξ αἰθέρος, οὕνεκ' ἔμελλε  <br>
            πολλὰς ἰφθίμους κεφαλὰς Ἄϊδι προϊάψειν.  <br>
        </P>
        <P><A>11.56</A>  Τρῶες δ' αὖθ' ἑτέρωθεν ἐπὶ θρωσμῷ πεδίοιο  <br>
            Ἕκτορά τ' ἀμφὶ μέγαν καὶ ἀμύμονα Πουλυδάμαντα  <br>
            Αἰνείαν θ', ὃς Τρωσὶ θεὸς ὣς τίετο δήμῳ,  <br>
            τρεῖς τ' Ἀντηνορίδας Πόλυβον καὶ Ἀγήνορα δῖον  <br>
            ἠΐθεόν τ' Ἀκάμαντ' ἐπιείκελον ἀθανάτοισιν.  <br>
        </P>
        <P><A>11.61</A>  Ἕκτωρ δ' ἐν πρώτοισι φέρ' ἀσπίδα πάντοσ' ἐΐσην,  <br>
            οἷος δ' ἐκ νεφέων ἀναφαίνεται οὔλιος ἀστὴρ  <br>
            παμφαίνων, τοτὲ δ' αὖτις ἔδυ νέφεα σκιόεντα,  <br>
            ὣς Ἕκτωρ ὁτὲ μέν τε μετὰ πρώτοισι φάνεσκεν,  <br>
            ἄλλοτε δ' ἐν πυμάτοισι κελεύων: πᾶς δ' ἄρα χαλκῷ  <br>
            λάμφ' ὥς τε στεροπὴ πατρὸς Διὸς αἰγιόχοιο.  <br>
        </P>
        <P><A>11.67</A>  οἳ δ', ὥς τ' ἀμητῆρες ἐναντίοι ἀλλήλοισιν  <br>
            ὄγμον ἐλαύνωσιν ἀνδρὸς μάκαρος κατ' ἄρουραν  <br>
            πυρῶν ἢ κριθῶν: τὰ δὲ δράγματα ταρφέα πίπτει:  <br>
            ὣς Τρῶες καὶ Ἀχαιοὶ ἐπ' ἀλλήλοισι θορόντες  <br>
            δῄουν, οὐδ' ἕτεροι μνώοντ' ὀλοοῖο φόβοιο.  <br>
            ἴσας δ' ὑσμίνη κεφαλὰς ἔχεν, οἳ δὲ λύκοι ὣς  <br>
        </P>
        <P><A>11.73</A>  θῦνον: Ἔρις δ' ἄρ' ἔχαιρε πολύστονος εἰσορόωσα:  <br>
            οἴη γάρ ῥα θεῶν παρετύγχανε μαρναμένοισιν,  <br>
            οἳ δ' ἄλλοι οὔ σφιν πάρεσαν θεοί, ἀλλὰ ἕκηλοι  <br>
            σφοῖσιν ἐνὶ μεγάροισι καθήατο, ἧχι ἑκάστῳ  <br>
            δώματα καλὰ τέτυκτο κατὰ πτύχας Οὐλύμποιο.  <br>
        </P>
        <P><A>11.78</A>  πάντες δ' ᾐτιόωντο κελαινεφέα Κρονίωνα  <br>
            οὕνεκ' ἄρα Τρώεσσιν ἐβούλετο κῦδος ὀρέξαι.  <br>
            τῶν μὲν ἄρ' οὐκ ἀλέγιζε πατήρ: ὃ δὲ νόσφι λιασθεὶς  <br>
            τῶν ἄλλων ἀπάνευθε καθέζετο κύδεϊ γαίων  <br>
            εἰσορόων Τρώων τε πόλιν καὶ νῆας Ἀχαιῶν  <br>
            χαλκοῦ τε στεροπήν, ὀλλύντάς τ' ὀλλυμένους τε.  <br>
        </P>
        <P><A>11.84</A>  ὄφρα μὲν ἠὼς ἦν καὶ ἀέξετο ἱερὸν ἦμαρ,  <br>
            τόφρα μάλ' ἀμφοτέρων βέλε' ἥπτετο, πῖπτε δὲ λαός:  <br>
            ἦμος δὲ δρυτόμος περ ἀνὴρ ὁπλίσσατο δεῖπνον  <br>
            οὔρεος ἐν βήσσῃσιν, ἐπεί τ' ἐκορέσσατο χεῖρας  <br>
            τάμνων δένδρεα μακρά, ἅδος τέ μιν ἵκετο θυμόν,  <br>
            σίτου τε γλυκεροῖο περὶ φρένας ἵμερος αἱρεῖ,  <br>
        </P>
        <P><A>11.90</A>  τῆμος σφῇ ἀρετῇ Δαναοὶ ῥήξαντο φάλαγγας  <br>
            κεκλόμενοι ἑτάροισι κατὰ στίχας: ἐν δ' Ἀγαμέμνων  <br>
            πρῶτος ὄρουσ', ἕλε δ' ἄνδρα Βιάνορα ποιμένα λαῶν  <br>
            αὐτόν, ἔπειτα δ' ἑταῖρον Ὀϊλῆα πλήξιππον.  <br>
        </P>
        <P><A>11.94</A>  ἤτοι ὅ γ' ἐξ ἵππων κατεπάλμενος ἀντίος ἔστη:  <br>
            τὸν δ' ἰθὺς μεμαῶτα μετώπιον ὀξέϊ δουρὶ  <br>
            νύξ', οὐδὲ στεφάνη δόρυ οἱ σχέθε χαλκοβάρεια,  <br>
            ἀλλὰ δι' αὐτῆς ἦλθε καὶ ὀστέου, ἐγκέφαλος δὲ  <br>
            ἔνδον ἅπας πεπάλακτο: δάμασσε δέ μιν μεμαῶτα.  <br>
            καὶ τοὺς μὲν λίπεν αὖθι ἄναξ ἀνδρῶν Ἀγαμέμνων  <br>
            στήθεσι παμφαίνοντας, ἐπεὶ περίδυσε χιτῶνας:  <br>
        </P>
        <P><A>11.101</A>  αὐτὰρ ὃ βῆ Ἶσόν τε καὶ Ἄντιφον ἐξεναρίξων  <br>
            υἷε δύω Πριάμοιο νόθον καὶ γνήσιον ἄμφω  <br>
            εἰν ἑνὶ δίφρῳ ἐόντας: ὃ μὲν νόθος ἡνιόχευεν,  <br>
            Ἄντιφος αὖ παρέβασκε περικλυτός: ὥ ποτ' Ἀχιλλεὺς  <br>
            Ἴδης ἐν κνημοῖσι δίδη μόσχοισι λύγοισι,  <br>
            ποιμαίνοντ' ἐπ' ὄεσσι λαβών, καὶ ἔλυσεν ἀποίνων.  <br>
        </P>
        <P><A>11.107</A>  δὴ τότε γ' Ἀτρεΐδης εὐρὺ κρείων Ἀγαμέμνων  <br>
            τὸν μὲν ὑπὲρ μαζοῖο κατὰ στῆθος βάλε δουρί,  <br>
            Ἄντιφον αὖ παρὰ οὖς ἔλασε ξίφει, ἐκ δ' ἔβαλ' ἵππων.  <br>
            σπερχόμενος δ' ἀπὸ τοῖιν ἐσύλα τεύχεα καλὰ  <br>
            γιγνώσκων: καὶ γάρ σφε πάρος παρὰ νηυσὶ θοῇσιν  <br>
            εἶδεν, ὅτ' ἐξ Ἴδης ἄγαγεν πόδας ὠκὺς Ἀχιλλεύς.  <br>
        </P>
        <P><A>11.113</A>  ὡς δὲ λέων ἐλάφοιο ταχείης νήπια τέκνα  <br>
            ῥηϊδίως συνέαξε λαβὼν κρατεροῖσιν ὀδοῦσιν  <br>
            ἐλθὼν εἰς εὐνήν, ἁπαλόν τέ σφ' ἦτορ ἀπηύρα:  <br>
            ἣ δ' εἴ πέρ τε τύχῃσι μάλα σχεδόν, οὐ δύναταί σφι  <br>
            χραισμεῖν: αὐτὴν γάρ μιν ὑπὸ τρόμος αἰνὸς ἱκάνει:  <br>
            καρπαλίμως δ' ἤϊξε διὰ δρυμὰ πυκνὰ καὶ ὕλην  <br>
            σπεύδουσ' ἱδρώουσα κραταιοῦ θηρὸς ὑφ' ὁρμῆς:  <br>
            ὣς ἄρα τοῖς οὔ τις δύνατο χραισμῆσαι ὄλεθρον  <br>
            Τρώων, ἀλλὰ καὶ αὐτοὶ ὑπ' Ἀργείοισι φέβοντο.  <br>
        </P>
        <P><A>11.122</A>  αὐτὰρ ὃ Πείσανδρόν τε καὶ Ἱππόλοχον μενεχάρμην  <br>
            υἱέας Ἀντιμάχοιο δαΐφρονος, ὅς ῥα μάλιστα  <br>
            χρυσὸν Ἀλεξάνδροιο δεδεγμένος ἀγλαὰ δῶρα  <br>
            οὐκ εἴασχ' Ἑλένην δόμεναι ξανθῷ Μενελάῳ,  <br>
        </P>
        <P><A>11.126</A>  τοῦ περ δὴ δύο παῖδε λάβε κρείων Ἀγαμέμνων  <br>
            εἰν ἑνὶ δίφρῳ ἐόντας, ὁμοῦ δ' ἔχον ὠκέας ἵππους:  <br>
            ἐκ γάρ σφεας χειρῶν φύγον ἡνία σιγαλόεντα,  <br>
            τὼ δὲ κυκηθήτην: ὃ δ' ἐναντίον ὦρτο λέων ὣς  <br>
            Ἀτρεΐδης: τὼ δ' αὖτ' ἐκ δίφρου γουναζέσθην:  <br>
        </P>
        <P><A>11.131</A>  ζώγρει Ἀτρέος υἱέ, σὺ δ' ἄξια δέξαι ἄποινα:  <br>
            πολλὰ δ' ἐν Ἀντιμάχοιο δόμοις κειμήλια κεῖται  <br>
            χαλκός τε χρυσός τε πολύκμητός τε σίδηρος,  <br>
            τῶν κέν τοι χαρίσαιτο πατὴρ ἀπερείσι' ἄποινα,  <br>
            εἰ νῶϊ ζωοὺς πεπύθοιτ' ἐπὶ νηυσὶν Ἀχαιῶν.  <br>
        </P>
        <P><A>11.136</A>  ὣς τώ γε κλαίοντε προσαυδήτην βασιλῆα  <br>
            μειλιχίοις ἐπέεσσιν: ἀμείλικτον δ' ὄπ' ἄκουσαν:  <br>
            εἰ μὲν δὴ Ἀντιμάχοιο δαΐφρονος υἱέες ἐστόν,  <br>
            ὅς ποτ' ἐνὶ Τρώων ἀγορῇ Μενέλαον ἄνωγεν  <br>
            ἀγγελίην ἐλθόντα σὺν ἀντιθέῳ Ὀδυσῆϊ  <br>
            αὖθι κατακτεῖναι μηδ' ἐξέμεν ἂψ ἐς Ἀχαιούς,  <br>
            νῦν μὲν δὴ τοῦ πατρὸς ἀεικέα τίσετε λώβην.  <br>
        </P>
        <P><A>11.143</A>  ἦ, καὶ Πείσανδρον μὲν ἀφ' ἵππων ὦσε χαμᾶζε  <br>
            δουρὶ βαλὼν πρὸς στῆθος: ὃ δ' ὕπτιος οὔδει ἐρείσθη.  <br>
            Ἱππόλοχος δ' ἀπόρουσε, τὸν αὖ χαμαὶ ἐξενάριξε  <br>
            χεῖρας ἀπὸ ξίφεϊ τμήξας ἀπό τ' αὐχένα κόψας,  <br>
            ὅλμον δ' ὣς ἔσσευε κυλίνδεσθαι δι' ὁμίλου.  <br>
        </P>
        <P><A>11.148</A>  τοὺς μὲν ἔασ': ὃ δ' ὅθι πλεῖσται κλονέοντο φάλαγγες,  <br>
            τῇ ῥ' ἐνόρουσ', ἅμα δ' ἄλλοι ἐϋκνήμιδες Ἀχαιοί.  <br>
            πεζοὶ μὲν πεζοὺς ὄλεκον φεύγοντας ἀνάγκῃ,  <br>
            ἱππεῖς δ' ἱππῆας: ὑπὸ δέ σφισιν ὦρτο κονίη  <br>
            ἐκ πεδίου, τὴν ὦρσαν ἐρίγδουποι πόδες ἵππων  <br>
            χαλκῷ δηϊόωντες: ἀτὰρ κρείων Ἀγαμέμνων  <br>
            αἰὲν ἀποκτείνων ἕπετ' Ἀργείοισι κελεύων.  <br>
        </P>
        <P><A>11.155</A>  ὡς δ' ὅτε πῦρ ἀΐδηλον ἐν ἀξύλῳ ἐμπέσῃ ὕλῃ,  <br>
            πάντῃ τ' εἰλυφόων ἄνεμος φέρει, οἳ δέ τε θάμνοι  <br>
            πρόρριζοι πίπτουσιν ἐπειγόμενοι πυρὸς ὁρμῇ:  <br>
            ὣς ἄρ' ὑπ' Ἀτρεΐδῃ Ἀγαμέμνονι πῖπτε κάρηνα  <br>
            Τρώων φευγόντων, πολλοὶ δ' ἐριαύχενες ἵπποι  <br>
            κείν' ὄχεα κροτάλιζον ἀνὰ πτολέμοιο γεφύρας  <br>
            ἡνιόχους ποθέοντες ἀμύμονας: οἳ δ' ἐπὶ γαίῃ  <br>
            κείατο, γύπεσσιν πολὺ φίλτεροι ἢ ἀλόχοισιν.  <br>
        </P>
        <P><A>11.163</A>  Ἕκτορα δ' ἐκ βελέων ὕπαγε Ζεὺς ἔκ τε κονίης  <br>
            ἔκ τ' ἀνδροκτασίης ἔκ θ' αἵματος ἔκ τε κυδοιμοῦ:  <br>
            Ἀτρεΐδης δ' ἕπετο σφεδανὸν Δαναοῖσι κελεύων.  <br>
        </P>
        <P><A>11.166</A>  οἳ δὲ παρ' Ἴλου σῆμα παλαιοῦ Δαρδανίδαο  <br>
            μέσσον κὰπ πεδίον παρ' ἐρινεὸν ἐσσεύοντο  <br>
            ἱέμενοι πόλιος: ὃ δὲ κεκλήγων ἕπετ' αἰεὶ  <br>
            Ἀτρεΐδης, λύθρῳ δὲ παλάσσετο χεῖρας ἀάπτους.  <br>
            ἀλλ' ὅτε δὴ Σκαιάς τε πύλας καὶ φηγὸν ἵκοντο,  <br>
            ἔνθ' ἄρα δὴ ἵσταντο καὶ ἀλλήλους ἀνέμιμνον.  <br>
        </P>
        <P><A>11.172</A>  οἳ δ' ἔτι κὰμ μέσσον πεδίον φοβέοντο βόες ὥς,  <br>
            ἅς τε λέων ἐφόβησε μολὼν ἐν νυκτὸς ἀμολγῷ  <br>
            πάσας: τῇ δέ τ' ἰῇ ἀναφαίνεται αἰπὺς ὄλεθρος:  <br>
            τῆς δ' ἐξ αὐχέν' ἔαξε λαβὼν κρατεροῖσιν ὀδοῦσι  <br>
            πρῶτον, ἔπειτα δέ θ' αἷμα καὶ ἔγκατα πάντα λαφύσσει:  <br>
        </P>
        <P><A>11.177</A>  ὣς τοὺς Ἀτρεΐδης ἔφεπε κρείων Ἀγαμέμνων  <br>
            αἰὲν ἀποκτείνων τὸν ὀπίστατον: οἳ δ' ἐφέβοντο.  <br>
            πολλοὶ δὲ πρηνεῖς τε καὶ ὕπτιοι ἔκπεσον ἵππων  <br>
            Ἀτρεΐδεω ὑπὸ χερσί: περὶ πρὸ γὰρ ἔγχεϊ θῦεν.  <br>
        </P>
        <P><A>11.181</A>  ἀλλ' ὅτε δὴ τάχ' ἔμελλεν ὑπὸ πτόλιν αἰπύ τε τεῖχος  <br>
            ἵξεσθαι, τότε δή ῥα πατὴρ ἀνδρῶν τε θεῶν τε  <br>
            Ἴδης ἐν κορυφῇσι καθέζετο πιδηέσσης  <br>
            οὐρανόθεν καταβάς: ἔχε δ' ἀστεροπὴν μετὰ χερσίν.  <br>
        </P>
        <P><A>11.185</A>  Ἶριν δ' ὄτρυνε χρυσόπτερον ἀγγελέουσαν:  <br>
            βάσκ' ἴθι Ἶρι ταχεῖα, τὸν Ἕκτορι μῦθον ἐνίσπες:  <br>
            ὄφρ' ἂν μέν κεν ὁρᾷ Ἀγαμέμνονα ποιμένα λαῶν  <br>
            θύνοντ' ἐν προμάχοισιν ἐναίροντα στίχας ἀνδρῶν,  <br>
            τόφρ' ἀναχωρείτω, τὸν δ' ἄλλον λαὸν ἀνώχθω  <br>
            μάρνασθαι δηΐοισι κατὰ κρατερὴν ὑσμίνην.  <br>
        </P>
        <P><A>11.191</A>  αὐτὰρ ἐπεί κ' ἢ δουρὶ τυπεὶς ἢ βλήμενος ἰῷ  <br>
            εἰς ἵππους ἅλεται, τότε οἱ κράτος ἐγγυαλίξω  <br>
            κτείνειν εἰς ὅ κε νῆας ἐϋσσέλμους ἀφίκηται  <br>
            δύῃ τ' ἠέλιος καὶ ἐπὶ κνέφας ἱερὸν ἔλθῃ.  <br>
        </P>
        <P><A>11.195</A>  ὣς ἔφατ', οὐδ' ἀπίθησε ποδήνεμος ὠκέα Ἶρις,  <br>
            βῆ δὲ κατ' Ἰδαίων ὀρέων εἰς Ἴλιον ἱρήν.  <br>
            εὗρ' υἱὸν Πριάμοιο δαΐφρονος Ἕκτορα δῖον  <br>
            ἑσταότ' ἔν θ' ἵπποισι καὶ ἅρμασι κολλητοῖσιν:  <br>
        </P>
        <P><A>11.199</A>  ἀγχοῦ δ' ἱσταμένη προσέφη πόδας ὠκέα Ἶρις:  <br>
            Ἕκτορ υἱὲ Πριάμοιο Διὶ μῆτιν ἀτάλαντε  <br>
            Ζεύς με πατὴρ προέηκε τεῒν τάδε μυθήσασθαι.  <br>
            ὄφρ' ἂν μέν κεν ὁρᾷς Ἀγαμέμνονα ποιμένα λαῶν  <br>
            θύνοντ' ἐν προμάχοισιν, ἐναίροντα στίχας ἀνδρῶν,  <br>
            τόφρ' ὑπόεικε μάχης, τὸν δ' ἄλλον λαὸν ἄνωχθι  <br>
            μάρνασθαι δηΐοισι κατὰ κρατερὴν ὑσμίνην.  <br>
        </P>
        <P><A>11.206</A>  αὐτὰρ ἐπεί κ' ἢ δουρὶ τυπεὶς ἢ βλήμενος ἰῷ  <br>
            εἰς ἵππους ἅλεται, τότε τοι κράτος ἐγγυαλίξει  <br>
            κτείνειν, εἰς ὅ κε νῆας ἐϋσσέλμους ἀφίκηαι  <br>
            δύῃ τ' ἠέλιος καὶ ἐπὶ κνέφας ἱερὸν ἔλθῃ.  <br>
        </P>
        <P><A>11.210</A>  ἣ μὲν ἄρ' ὣς εἰποῦσ' ἀπέβη πόδας ὠκέα Ἶρις,  <br>
            Ἕκτωρ δ' ἐξ ὀχέων σὺν τεύχεσιν ἆλτο χαμᾶζε,  <br>
            πάλλων δ' ὀξέα δοῦρα κατὰ στρατὸν ᾤχετο πάντῃ  <br>
            ὀτρύνων μαχέσασθαι, ἔγειρε δὲ φύλοπιν αἰνήν.  <br>
            οἳ δ' ἐλελίχθησαν καὶ ἐναντίοι ἔσταν Ἀχαιῶν,  <br>
        </P>
        <P><A>11.215</A>  Ἀργεῖοι δ' ἑτέρωθεν ἐκαρτύναντο φάλαγγας.  <br>
            ἀρτύνθη δὲ μάχη, στὰν δ' ἀντίοι: ἐν δ' Ἀγαμέμνων  <br>
            πρῶτος ὄρουσ', ἔθελεν δὲ πολὺ προμάχεσθαι ἁπάντων.  <br>
        </P>
        <P><A>11.218</A>  ἔσπετε νῦν μοι Μοῦσαι Ὀλύμπια δώματ' ἔχουσαι  <br>
            ὅς τις δὴ πρῶτος Ἀγαμέμνονος ἀντίον ἦλθεν  <br>
            ἢ αὐτῶν Τρώων ἠὲ κλειτῶν ἐπικούρων.  <br>
        </P>
        <P><A>11.221</A>  Ἰφιδάμας Ἀντηνορίδης ἠΰς τε μέγας τε  <br>
            ὃς τράφη ἐν Θρῄκῃ ἐριβώλακι μητέρι μήλων:  <br>
            Κισσῆς τόν γ' ἔθρεψε δόμοις ἔνι τυτθὸν ἐόντα  <br>
            μητροπάτωρ, ὃς τίκτε Θεανὼ καλλιπάρῃον:  <br>
        </P>
        <P><A>11.225</A>  αὐτὰρ ἐπεί ῥ' ἥβης ἐρικυδέος ἵκετο μέτρον,  <br>
            αὐτοῦ μιν κατέρυκε, δίδου δ' ὅ γε θυγατέρα ἥν:  <br>
            γήμας δ' ἐκ θαλάμοιο μετὰ κλέος ἵκετ' Ἀχαιῶν  <br>
            σὺν δυοκαίδεκα νηυσὶ κορωνίσιν, αἵ οἱ ἕποντο.  <br>
            τὰς μὲν ἔπειτ' ἐν Περκώτῃ λίπε νῆας ἐΐσας,  <br>
            αὐτὰρ ὃ πεζὸς ἐὼν ἐς Ἴλιον εἰληλούθει:  <br>
        </P>
        <P><A>11.231</A>  ὅς ῥα τότ' Ἀτρεΐδεω Ἀγαμέμνονος ἀντίον ἦλθεν.  <br>
            οἳ δ' ὅτε δὴ σχεδὸν ἦσαν ἐπ' ἀλλήλοισιν ἰόντες,  <br>
            Ἀτρεΐδης μὲν ἅμαρτε, παραὶ δέ οἱ ἐτράπετ' ἔγχος,  <br>
            Ἰφιδάμας δὲ κατὰ ζώνην θώρηκος ἔνερθε  <br>
            νύξ', ἐπὶ δ' αὐτὸς ἔρεισε βαρείῃ χειρὶ πιθήσας:  <br>
            οὐδ' ἔτορε ζωστῆρα παναίολον, ἀλλὰ πολὺ πρὶν  <br>
            ἀργύρῳ ἀντομένη μόλιβος ὣς ἐτράπετ' αἰχμή.  <br>
        </P>
        <P><A>11.238</A>  καὶ τό γε χειρὶ λαβὼν εὐρὺ κρείων Ἀγαμέμνων  <br>
            ἕλκ' ἐπὶ οἷ μεμαὼς ὥς τε λίς, ἐκ δ' ἄρα χειρὸς  <br>
            σπάσσατο: τὸν δ' ἄορι πλῆξ' αὐχένα, λῦσε δὲ γυῖα.  <br>
        </P>
        <P><A>11.241</A>  ὣς ὃ μὲν αὖθι πεσὼν κοιμήσατο χάλκεον ὕπνον  <br>
            οἰκτρὸς ἀπὸ μνηστῆς ἀλόχου, ἀστοῖσιν ἀρήγων,  <br>
            κουριδίης, ἧς οὔ τι χάριν ἴδε, πολλὰ δ' ἔδωκε:  <br>
            πρῶθ' ἑκατὸν βοῦς δῶκεν, ἔπειτα δὲ χίλι' ὑπέστη  <br>
            αἶγας ὁμοῦ καὶ ὄϊς, τά οἱ ἄσπετα ποιμαίνοντο.  <br>
        </P>
        <P><A>11.246</A>  δὴ τότε γ' Ἀτρεΐδης Ἀγαμέμνων ἐξενάριξε,  <br>
            βῆ δὲ φέρων ἀν' ὅμιλον Ἀχαιῶν τεύχεα καλά.  <br>
        </P>
        <P><A>11.248</A>  τὸν δ' ὡς οὖν ἐνόησε Κόων ἀριδείκετος ἀνδρῶν  <br>
            πρεσβυγενὴς Ἀντηνορίδης, κρατερόν ῥά ἑ πένθος  <br>
            ὀφθαλμοὺς ἐκάλυψε κασιγνήτοιο πεσόντος.  <br>
            στῆ δ' εὐρὰξ σὺν δουρὶ λαθὼν Ἀγαμέμνονα δῖον,  <br>
            νύξε δέ μιν κατὰ χεῖρα μέσην ἀγκῶνος ἔνερθε,  <br>
            ἀντικρὺ δὲ διέσχε φαεινοῦ δουρὸς ἀκωκή.  <br>
        </P>
        <P><A>11.254</A>  ῥίγησέν τ' ἄρ' ἔπειτα ἄναξ ἀνδρῶν Ἀγαμέμνων:  <br>
            ἀλλ' οὐδ' ὧς ἀπέληγε μάχης ἠδὲ πτολέμοιο,  <br>
            ἀλλ' ἐπόρουσε Κόωνι ἔχων ἀνεμοτρεφὲς ἔγχος.  <br>
            ἤτοι ὃ Ἰφιδάμαντα κασίγνητον καὶ ὄπατρον  <br>
            ἕλκε ποδὸς μεμαώς, καὶ ἀΰτει πάντας ἀρίστους:  <br>
        </P>
        <P><A>11.259</A>  τὸν δ' ἕλκοντ' ἀν' ὅμιλον ὑπ' ἀσπίδος ὀμφαλοέσσης  <br>
            οὔτησε ξυστῷ χαλκήρεϊ, λῦσε δὲ γυῖα:  <br>
            τοῖο δ' ἐπ' Ἰφιδάμαντι κάρη ἀπέκοψε παραστάς.  <br>
            ἔνθ' Ἀντήνορος υἷες ὑπ' Ἀτρεΐδῃ βασιλῆϊ  <br>
            πότμον ἀναπλήσαντες ἔδυν δόμον Ἄϊδος εἴσω.  <br>
        </P>
        <P><A>11.264</A>  αὐτὰρ ὃ τῶν ἄλλων ἐπεπωλεῖτο στίχας ἀνδρῶν  <br>
            ἔγχεΐ τ' ἄορί τε μεγάλοισί τε χερμαδίοισιν,  <br>
            ὄφρά οἱ αἷμ' ἔτι θερμὸν ἀνήνοθεν ἐξ ὠτειλῆς.  <br>
            αὐτὰρ ἐπεὶ τὸ μὲν ἕλκος ἐτέρσετο, παύσατο δ' αἷμα,  <br>
            ὀξεῖαι δ' ὀδύναι δῦνον μένος Ἀτρεΐδαο.  <br>
        </P>
        <P><A>11.269</A>  ὡς δ' ὅτ' ἂν ὠδίνουσαν ἔχῃ βέλος ὀξὺ γυναῖκα  <br>
            δριμύ, τό τε προϊεῖσι μογοστόκοι Εἰλείθυιαι  <br>
            Ἥρης θυγατέρες πικρὰς ὠδῖνας ἔχουσαι,  <br>
            ὣς ὀξεῖ' ὀδύναι δῦνον μένος Ἀτρεΐδαο.  <br>
            ἐς δίφρον δ' ἀνόρουσε, καὶ ἡνιόχῳ ἐπέτελλε  <br>
            νηυσὶν ἔπι γλαφυρῇσιν ἐλαυνέμεν: ἤχθετο γὰρ κῆρ.  <br>
        </P>
        <P><A>11.275</A>  ἤϋσεν δὲ διαπρύσιον Δαναοῖσι γεγωνώς:  <br>
            ὦ φίλοι Ἀργείων ἡγήτορες ἠδὲ μέδοντες  <br>
            ὑμεῖς μὲν νῦν νηυσὶν ἀμύνετε ποντοπόροισι  <br>
            φύλοπιν ἀργαλέην, ἐπεὶ οὐκ ἐμὲ μητίετα Ζεὺς  <br>
            εἴασε Τρώεσσι πανημέριον πολεμίζειν.  <br>
        </P>
        <P><A>11.280</A>  ὣς ἔφαθ', ἡνίοχος δ' ἵμασεν καλλίτριχας ἵππους  <br>
            νῆας ἔπι γλαφυράς: τὼ δ' οὐκ ἀέκοντε πετέσθην:  <br>
            ἄφρεον δὲ στήθεα, ῥαίνοντο δὲ νέρθε κονίῃ  <br>
            τειρόμενον βασιλῆα μάχης ἀπάνευθε φέροντες.  <br>
        </P>
        <P><A>11.284</A>  Ἕκτωρ δ' ὡς ἐνόησ' Ἀγαμέμνονα νόσφι κιόντα  <br>
            Τρωσί τε καὶ Λυκίοισιν ἐκέκλετο μακρὸν ἀΰσας:  <br>
            Τρῶες καὶ Λύκιοι καὶ Δάρδανοι ἀγχιμαχηταὶ  <br>
            ἀνέρες ἔστε φίλοι, μνήσασθε δὲ θούριδος ἀλκῆς.  <br>
            οἴχετ' ἀνὴρ ὤριστος, ἐμοὶ δὲ μέγ' εὖχος ἔδωκε  <br>
            Ζεὺς Κρονίδης: ἀλλ' ἰθὺς ἐλαύνετε μώνυχας ἵππους  <br>
            ἰφθίμων Δαναῶν, ἵν' ὑπέρτερον εὖχος ἄρησθε.  <br>
        </P>
        <P><A>11.291</A>  ὣς εἰπὼν ὄτρυνε μένος καὶ θυμὸν ἑκάστου.  <br>
            ὡς δ' ὅτε πού τις θηρητὴρ κύνας ἀργιόδοντας  <br>
            σεύῃ ἐπ' ἀγροτέρῳ συῒ καπρίῳ ἠὲ λέοντι,  <br>
        </P>
        <P><A>11.294</A>  ὣς ἐπ' Ἀχαιοῖσιν σεῦε Τρῶας μεγαθύμους  <br>
            Ἕκτωρ Πριαμίδης βροτολοιγῷ ἶσος Ἄρηϊ.  <br>
            αὐτὸς δ' ἐν πρώτοισι μέγα φρονέων ἐβεβήκει,  <br>
            ἐν δ' ἔπεσ' ὑσμίνῃ ὑπεραέϊ ἶσος ἀέλλῃ,  <br>
            ἥ τε καθαλλομένη ἰοειδέα πόντον ὀρίνει.  <br>
        </P>
        <P><A>11.299</A>  ἔνθα τίνα πρῶτον, τίνα δ' ὕστατον ἐξενάριξεν  <br>
            Ἕκτωρ Πριαμίδης, ὅτε οἱ Ζεὺς κῦδος ἔδωκεν;  <br>
            Ἀσαῖον μὲν πρῶτα καὶ Αὐτόνοον καὶ Ὀπίτην  <br>
            καὶ Δόλοπα Κλυτίδην καὶ Ὀφέλτιον ἠδ' Ἀγέλαον  <br>
            Αἴσυμνόν τ' Ὦρόν τε καὶ Ἱππόνοον μενεχάρμην.  <br>
        </P>
        <P><A>11.304</A>  τοὺς ἄρ' ὅ γ' ἡγεμόνας Δαναῶν ἕλεν, αὐτὰρ ἔπειτα  <br>
            πληθύν, ὡς ὁπότε νέφεα Ζέφυρος στυφελίξῃ  <br>
            ἀργεστᾶο Νότοιο βαθείῃ λαίλαπι τύπτων:  <br>
            πολλὸν δὲ τρόφι κῦμα κυλίνδεται, ὑψόσε δ' ἄχνη  <br>
            σκίδναται ἐξ ἀνέμοιο πολυπλάγκτοιο ἰωῆς:  <br>
            ὣς ἄρα πυκνὰ καρήαθ' ὑφ' Ἕκτορι δάμνατο λαῶν.  <br>
        </P>
        <P><A>11.310</A>  ἔνθά κε λοιγὸς ἔην καὶ ἀμήχανα ἔργα γένοντο,  <br>
            καί νύ κεν ἐν νήεσσι πέσον φεύγοντες Ἀχαιοί,  <br>
            εἰ μὴ Τυδεΐδῃ Διομήδεϊ κέκλετ' Ὀδυσσεύς:  <br>
            Τυδεΐδη τί παθόντε λελάσμεθα θούριδος ἀλκῆς;  <br>
            ἀλλ' ἄγε δεῦρο πέπον, παρ' ἔμ' ἵσταο: δὴ γὰρ ἔλεγχος  <br>
            ἔσσεται εἴ κεν νῆας ἕλῃ κορυθαίολος Ἕκτωρ.  <br>
        </P>
        <P><A>11.316</A>  τὸν δ' ἀπαμειβόμενος προσέφη κρατερὸς Διομήδης:  <br>
            ἤτοι ἐγὼ μενέω καὶ τλήσομαι: ἀλλὰ μίνυνθα  <br>
            ἡμέων ἔσσεται ἦδος, ἐπεὶ νεφεληγερέτα Ζεὺς  <br>
            Τρωσὶν δὴ βόλεται δοῦναι κράτος ἠέ περ ἡμῖν.  <br>
        </P>
        <P><A>11.320</A>  ἦ καὶ Θυμβραῖον μὲν ἀφ' ἵππων ὦσε χαμᾶζε  <br>
            δουρὶ βαλὼν κατὰ μαζὸν ἀριστερόν: αὐτὰρ Ὀδυσσεὺς  <br>
            ἀντίθεον θεράποντα Μολίονα τοῖο ἄνακτος.  <br>
            τοὺς μὲν ἔπειτ' εἴασαν, ἐπεὶ πολέμου ἀπέπαυσαν:  <br>
        </P>
        <P><A>11.324</A>  τὼ δ' ἀν' ὅμιλον ἰόντε κυδοίμεον, ὡς ὅτε κάπρω  <br>
            ἐν κυσὶ θηρευτῇσι μέγα φρονέοντε πέσητον:  <br>
            ὣς ὄλεκον Τρῶας πάλιν ὀρμένω: αὐτὰρ Ἀχαιοὶ  <br>
            ἀσπασίως φεύγοντες ἀνέπνεον Ἕκτορα δῖον.  <br>
        </P>
        <P><A>11.328</A>  ἔνθ' ἑλέτην δίφρόν τε καὶ ἀνέρε δήμου ἀρίστω  <br>
            υἷε δύω Μέροπος Περκωσίου, ὃς περὶ πάντων  <br>
            ᾔδεε μαντοσύνας, οὐδὲ οὓς παῖδας ἔασκε  <br>
            στείχειν ἐς πόλεμον φθισήνορα: τὼ δέ οἱ οὔ τι  <br>
            πειθέσθην: κῆρες γὰρ ἄγον μέλανος θανάτοιο.  <br>
        </P>
        <P><A>11.333</A>  τοὺς μὲν Τυδεΐδης δουρικλειτὸς Διομήδης  <br>
            θυμοῦ καὶ ψυχῆς κεκαδὼν κλυτὰ τεύχε' ἀπηύρα:  <br>
            Ἱππόδαμον δ' Ὀδυσεὺς καὶ Ὑπείροχον ἐξενάριξεν.  <br>
        </P>
        <P><A>11.336</A>  ἔνθά σφιν κατὰ ἶσα μάχην ἐτάνυσσε Κρονίων  <br>
            ἐξ Ἴδης καθορῶν: τοὶ δ' ἀλλήλους ἐνάριζον.  <br>
        </P>
        <P><A>11.338</A>  ἤτοι Τυδέος υἱὸς Ἀγάστροφον οὔτασε δουρὶ  <br>
            Παιονίδην ἥρωα κατ' ἰσχίον: οὐ δέ οἱ ἵπποι  <br>
            ἐγγὺς ἔσαν προφυγεῖν, ἀάσατο δὲ μέγα θυμῷ.  <br>
            τοὺς μὲν γὰρ θεράπων ἀπάνευθ' ἔχεν, αὐτὰρ ὃ πεζὸς  <br>
            θῦνε διὰ προμάχων, εἷος φίλον ὤλεσε θυμόν.  <br>
        </P>
        <P><A>11.343</A>  Ἕκτωρ δ' ὀξὺ νόησε κατὰ στίχας, ὦρτο δ' ἐπ' αὐτοὺς  <br>
            κεκλήγων: ἅμα δὲ Τρώων εἵποντο φάλαγγες.  <br>
            τὸν δὲ ἰδὼν ῥίγησε βοὴν ἀγαθὸς Διομήδης,  <br>
            αἶψα δ' Ὀδυσσῆα προσεφώνεεν ἐγγὺς ἐόντα:  <br>
            νῶϊν δὴ τόδε πῆμα κυλίνδεται ὄβριμος Ἕκτωρ:  <br>
            ἀλλ' ἄγε δὴ στέωμεν καὶ ἀλεξώμεσθα μένοντες.  <br>
        </P>
        <P><A>11.349</A>  ἦ ῥα, καὶ ἀμπεπαλὼν προΐει δολιχόσκιον ἔγχος  <br>
            καὶ βάλεν, οὐδ' ἀφάμαρτε τιτυσκόμενος κεφαλῆφιν,  <br>
            ἄκρην κὰκ κόρυθα: πλάγχθη δ' ἀπὸ χαλκόφι χαλκός,  <br>
            οὐδ' ἵκετο χρόα καλόν: ἐρύκακε γὰρ τρυφάλεια  <br>
            τρίπτυχος αὐλῶπις, τήν οἱ πόρε Φοῖβος Ἀπόλλων.  <br>
            Ἕκτωρ δ' ὦκ' ἀπέλεθρον ἀνέδραμε, μίκτο δ' ὁμίλῳ,  <br>
            στῆ δὲ γνὺξ ἐριπὼν καὶ ἐρείσατο χειρὶ παχείῃ  <br>
            γαίης: ἀμφὶ δὲ ὄσσε κελαινὴ νὺξ ἐκάλυψεν.  <br>
        </P>
        <P><A>11.357</A>  ὄφρα δὲ Τυδεΐδης μετὰ δούρατος ᾤχετ' ἐρωὴν  <br>
            τῆλε διὰ προμάχων, ὅθι οἱ καταείσατο γαίης  <br>
            τόφρ' Ἕκτωρ ἔμπνυτο, καὶ ἂψ ἐς δίφρον ὀρούσας  <br>
            ἐξέλασ' ἐς πληθύν, καὶ ἀλεύατο κῆρα μέλαιναν.  <br>
        </P>
        <P><A>11.361</A>  δουρὶ δ' ἐπαΐσσων προσέφη κρατερὸς Διομήδης:  <br>
            ἐξ αὖ νῦν ἔφυγες θάνατον κύον: ἦ τέ τοι ἄγχι  <br>
            ἦλθε κακόν: νῦν αὖτέ σ' ἐρύσατο Φοῖβος Ἀπόλλων  <br>
            ᾧ μέλλεις εὔχεσθαι ἰὼν ἐς δοῦπον ἀκόντων.  <br>
            ἦ θήν σ' ἐξανύω γε καὶ ὕστερον ἀντιβολήσας,  <br>
            εἴ πού τις καὶ ἔμοιγε θεῶν ἐπιτάρροθός ἐστι.  <br>
            νῦν αὖ τοὺς ἄλλους ἐπιείσομαι, ὅν κε κιχείω.  <br>
        </P>
        <P><A>11.368</A>  ἦ, καὶ Παιονίδην δουρὶ κλυτὸν ἐξενάριζεν.  <br>
            αὐτὰρ Ἀλέξανδρος Ἑλένης πόσις ἠϋκόμοιο  <br>
            Τυδεΐδῃ ἔπι τόξα τιταίνετο ποιμένι λαῶν,  <br>
            στήλῃ κεκλιμένος ἀνδροκμήτῳ ἐπὶ τύμβῳ  <br>
            Ἴλου Δαρδανίδαο, παλαιοῦ δημογέροντος.  <br>
        </P>
        <P><A>11.373</A>  ἤτοι ὃ μὲν θώρηκα Ἀγαστρόφου ἰφθίμοιο  <br>
            αἴνυτ' ἀπὸ στήθεσφι παναίολον ἀσπίδα τ' ὤμων  <br>
            καὶ κόρυθα βριαρήν: ὃ δὲ τόξου πῆχυν ἄνελκε  <br>
            καὶ βάλεν, οὐδ' ἄρα μιν ἅλιον βέλος ἔκφυγε χειρός,  <br>
            ταρσὸν δεξιτεροῖο ποδός: διὰ δ' ἀμπερὲς ἰὸς  <br>
            ἐν γαίῃ κατέπηκτο: ὃ δὲ μάλα ἡδὺ γελάσσας  <br>
        </P>
        <P><A>11.379</A>  ἐκ λόχου ἀμπήδησε καὶ εὐχόμενος ἔπος ηὔδα:  <br>
            βέβληαι οὐδ' ἅλιον βέλος ἔκφυγεν: ὡς ὄφελόν τοι  <br>
            νείατον ἐς κενεῶνα βαλὼν ἐκ θυμὸν ἑλέσθαι.  <br>
            οὕτω κεν καὶ Τρῶες ἀνέπνευσαν κακότητος,  <br>
            οἵ τέ σε πεφρίκασι λέονθ' ὡς μηκάδες αἶγες.  <br>
        </P>
        <P><A>11.384</A>  τὸν δ' οὐ ταρβήσας προσέφη κρατερὸς Διομήδης:  <br>
            τοξότα λωβητὴρ κέρᾳ ἀγλαὲ παρθενοπῖπα  <br>
            εἰ μὲν δὴ ἀντίβιον σὺν τεύχεσι πειρηθείης,  <br>
            οὐκ ἄν τοι χραίσμῃσι βιὸς καὶ ταρφέες ἰοί:  <br>
        </P>
        <P><A>11.388</A>  νῦν δέ μ' ἐπιγράψας ταρσὸν ποδὸς εὔχεαι αὔτως.  <br>
            οὐκ ἀλέγω, ὡς εἴ με γυνὴ βάλοι ἢ πάϊς ἄφρων:  <br>
            κωφὸν γὰρ βέλος ἀνδρὸς ἀνάλκιδος οὐτιδανοῖο.  <br>
            ἦ τ' ἄλλως ὑπ' ἐμεῖο, καὶ εἴ κ' ὀλίγον περ ἐπαύρῃ,  <br>
            ὀξὺ βέλος πέλεται, καὶ ἀκήριον αἶψα τίθησι.  <br>
            τοῦ δὲ γυναικὸς μέν τ' ἀμφίδρυφοί εἰσι παρειαί,  <br>
            παῖδες δ' ὀρφανικοί: ὃ δέ θ' αἵματι γαῖαν ἐρεύθων  <br>
            πύθεται, οἰωνοὶ δὲ περὶ πλέες ἠὲ γυναῖκες.  <br>
        </P>
        <P><A>11.396</A>  ὣς φάτο, τοῦ δ' Ὀδυσεὺς δουρικλυτὸς ἐγγύθεν ἐλθὼν  <br>
            ἔστη πρόσθ': ὃ δ' ὄπισθε καθεζόμενος βέλος ὠκὺ  <br>
            ἐκ ποδὸς ἕλκ', ὀδύνη δὲ διὰ χροὸς ἦλθ' ἀλεγεινή.  <br>
            ἐς δίφρον δ' ἀνόρουσε, καὶ ἡνιόχῳ ἐπέτελλε  <br>
            νηυσὶν ἔπι γλαφυρῇσιν ἐλαυνέμεν: ἤχθετο γὰρ κῆρ.  <br>
        </P>
        <P><A>11.401</A>  οἰώθη δ' Ὀδυσεὺς δουρὶ κλυτός, οὐδέ τις αὐτῷ  <br>
            Ἀργείων παρέμεινεν, ἐπεὶ φόβος ἔλλαβε πάντας:  <br>
            ὀχθήσας δ' ἄρα εἶπε πρὸς ὃν μεγαλήτορα θυμόν:  <br>
        </P>
        <P><A>11.404</A>  ὤ μοι ἐγὼ τί πάθω; μέγα μὲν κακὸν αἴ κε φέβωμαι  <br>
            πληθὺν ταρβήσας: τὸ δὲ ῥίγιον αἴ κεν ἁλώω  <br>
            μοῦνος: τοὺς δ' ἄλλους Δαναοὺς ἐφόβησε Κρονίων.  <br>
        </P>
        <P><A>11.407</A>  ἀλλὰ τί ἤ μοι ταῦτα φίλος διελέξατο θυμός;  <br>
            οἶδα γὰρ ὅττι κακοὶ μὲν ἀποίχονται πολέμοιο,  <br>
            ὃς δέ κ' ἀριστεύῃσι μάχῃ ἔνι τὸν δὲ μάλα χρεὼ  <br>
            ἑστάμεναι κρατερῶς, ἤ τ' ἔβλητ' ἤ τ' ἔβαλ' ἄλλον.  <br>
        </P>
        <P><A>11.411</A>  εἷος ὃ ταῦθ' ὥρμαινε κατὰ φρένα καὶ κατὰ θυμόν,  <br>
            τόφρα δ' ἐπὶ Τρώων στίχες ἤλυθον ἀσπιστάων,  <br>
            ἔλσαν δ' ἐν μέσσοισι, μετὰ σφίσι πῆμα τιθέντες.  <br>
        </P>
        <P><A>11.414</A>  ὡς δ' ὅτε κάπριον ἀμφὶ κύνες θαλεροί τ' αἰζηοὶ  <br>
            σεύωνται, ὃ δέ τ' εἶσι βαθείης ἐκ ξυλόχοιο  <br>
            θήγων λευκὸν ὀδόντα μετὰ γναμπτῇσι γένυσσιν,  <br>
            ἀμφὶ δέ τ' ἀΐσσονται, ὑπαὶ δέ τε κόμπος ὀδόντων  <br>
            γίγνεται, οἳ δὲ μένουσιν ἄφαρ δεινόν περ ἐόντα,  <br>
        </P>
        <P><A>11.419</A>  ὥς ῥα τότ' ἀμφ' Ὀδυσῆα Διῒ φίλον ἐσσεύοντο  <br>
            Τρῶες: ὃ δὲ πρῶτον μὲν ἀμύμονα Δηϊοπίτην  <br>
            οὔτασεν ὦμον ὕπερθεν ἐπάλμενος ὀξέϊ δουρί,  <br>
            αὐτὰρ ἔπειτα Θόωνα καὶ Ἔννομον ἐξενάριξε.  <br>
            Χερσιδάμαντα δ' ἔπειτα καθ' ἵππων ἀΐξαντα  <br>
            δουρὶ κατὰ πρότμησιν ὑπ' ἀσπίδος ὀμφαλοέσσης  <br>
            νύξεν: ὃ δ' ἐν κονίῃσι πεσὼν ἕλε γαῖαν ἀγοστῷ.  <br>
        </P>
        <P><A>11.426</A>  τοὺς μὲν ἔασ', ὃ δ' ἄρ' Ἱππασίδην Χάροπ' οὔτασε δουρὶ  <br>
            αὐτοκασίγνητον εὐηφενέος Σώκοιο.  <br>
            τῷ δ' ἐπαλεξήσων Σῶκος κίεν ἰσόθεος φώς,  <br>
            στῆ δὲ μάλ' ἐγγὺς ἰὼν καί μιν πρὸς μῦθον ἔειπεν  <br>
            ὦ Ὀδυσεῦ πολύαινε δόλων ἆτ' ἠδὲ πόνοιο  <br>
            σήμερον ἢ δοιοῖσιν ἐπεύξεαι Ἱππασίδῃσι  <br>
            τοιώδ' ἄνδρε κατακτείνας καὶ τεύχε' ἀπούρας,  <br>
            ἤ κεν ἐμῷ ὑπὸ δουρὶ τυπεὶς ἀπὸ θυμὸν ὀλέσσῃς.  <br>
        </P>
        <P><A>11.434</A>  ὣς εἰπὼν οὔτησε κατ' ἀσπίδα πάντοσ' ἐΐσην.  <br>
            διὰ μὲν ἀσπίδος ἦλθε φαεινῆς ὄβριμον ἔγχος,  <br>
            καὶ διὰ θώρηκος πολυδαιδάλου ἠρήρειστο,  <br>
            πάντα δ' ἀπὸ πλευρῶν χρόα ἔργαθεν, οὐδ' ἔτ' ἔασε  <br>
            Παλλὰς Ἀθηναίη μιχθήμεναι ἔγκασι φωτός.  <br>
        </P>
        <P><A>11.439</A>  γνῶ δ' Ὀδυσεὺς ὅ οἱ οὔ τι τέλος κατακαίριον ἦλθεν,  <br>
            ἂψ δ' ἀναχωρήσας Σῶκον πρὸς μῦθον ἔειπεν:  <br>
            ἆ δείλ' ἦ μάλα δή σε κιχάνεται αἰπὺς ὄλεθρος.  <br>
            ἤτοι μέν ῥ' ἔμ' ἔπαυσας ἐπὶ Τρώεσσι μάχεσθαι:  <br>
            σοὶ δ' ἐγὼ ἐνθάδε φημὶ φόνον καὶ κῆρα μέλαιναν  <br>
            ἤματι τῷδ' ἔσσεσθαι, ἐμῷ δ' ὑπὸ δουρὶ δαμέντα  <br>
            εὖχος ἐμοὶ δώσειν, ψυχὴν δ' Ἄϊδι κλυτοπώλῳ.  <br>
        </P>
        <P><A>11.446</A>  ἦ, καὶ ὃ μὲν φύγαδ' αὖτις ὑποστρέψας ἐβεβήκει,  <br>
            τῷ δὲ μεταστρεφθέντι μεταφρένῳ ἐν δόρυ πῆξεν  <br>
            ὤμων μεσσηγύς, διὰ δὲ στήθεσφιν ἔλασσε,  <br>
            δούπησεν δὲ πεσών: ὃ δ' ἐπεύξατο δῖος Ὀδυσσεύς:  <br>
        </P>
        <P><A>11.450</A>  ὦ Σῶχ' Ἱππάσου υἱὲ δαΐφρονος ἱπποδάμοιο  <br>
            φθῆ σε τέλος θανάτοιο κιχήμενον, οὐδ' ὑπάλυξας.  <br>
            ἆ δείλ' οὐ μὲν σοί γε πατὴρ καὶ πότνια μήτηρ  <br>
            ὄσσε καθαιρήσουσι θανόντι περ, ἀλλ' οἰωνοὶ  <br>
            ὠμησταὶ ἐρύουσι, περὶ πτερὰ πυκνὰ βαλόντες.  <br>
            αὐτὰρ ἔμ', εἴ κε θάνω, κτεριοῦσί γε δῖοι Ἀχαιοί.  <br>
        </P>
        <P><A>11.456</A>  ὣς εἰπὼν Σώκοιο δαΐφρονος ὄβριμον ἔγχος  <br>
            ἔξω τε χροὸς ἕλκε καὶ ἀσπίδος ὀμφαλοέσσης:  <br>
            αἷμα δέ οἱ σπασθέντος ἀνέσσυτο, κῆδε δὲ θυμόν.  <br>
            Τρῶες δὲ μεγάθυμοι ὅπως ἴδον αἷμ' Ὀδυσῆος  <br>
            κεκλόμενοι καθ' ὅμιλον ἐπ' αὐτῷ πάντες ἔβησαν.  <br>
        </P>
        <P><A>11.461</A>  αὐτὰρ ὅ γ' ἐξοπίσω ἀνεχάζετο, αὖε δ' ἑταίρους.  <br>
            τρὶς μὲν ἔπειτ' ἤϋσεν ὅσον κεφαλὴ χάδε φωτός,  <br>
            τρὶς δ' ἄϊεν ἰάχοντος ἄρηι φίλος Μενέλαος.  <br>
            αἶψα δ' ἄρ' Αἴαντα προσεφώνεεν ἐγγὺς ἐόντα:  <br>
        </P>
        <P><A>11.465</A>  Αἶαν διογενὲς Τελαμώνιε κοίρανε λαῶν  <br>
            ἀμφί μ' Ὀδυσσῆος ταλασίφρονος ἵκετ' ἀϋτὴ  <br>
            τῷ ἰκέλη ὡς εἴ ἑ βιῴατο μοῦνον ἐόντα  <br>
            Τρῶες ἀποτμήξαντες ἐνὶ κρατερῇ ὑσμίνῃ.  <br>
        </P>
        <P><A>11.469</A>  ἀλλ' ἴομεν καθ' ὅμιλον: ἀλεξέμεναι γὰρ ἄμεινον.  <br>
            δείδω μή τι πάθῃσιν ἐνὶ Τρώεσσι μονωθεὶς  <br>
            ἐσθλὸς ἐών, μεγάλη δὲ ποθὴ Δαναοῖσι γένηται.  <br>
        </P>
        <P><A>11.472</A>  ὣς εἰπὼν ὃ μὲν ἦρχ', ὃ δ' ἅμ' ἕσπετο ἰσόθεος φώς.  <br>
            εὗρον ἔπειτ' Ὀδυσῆα Διῒ φίλον: ἀμφὶ δ' ἄρ' αὐτὸν  <br>
            Τρῶες ἕπονθ' ὡς εἴ τε δαφοινοὶ θῶες ὄρεσφιν  <br>
            ἀμφ' ἔλαφον κεραὸν βεβλημένον, ὅν τ' ἔβαλ' ἀνὴρ  <br>
            ἰῷ ἀπὸ νευρῆς: τὸν μέν τ' ἤλυξε πόδεσσι  <br>
            φεύγων, ὄφρ' αἷμα λιαρὸν καὶ γούνατ' ὀρώρῃ:  <br>
        </P>
        <P><A>11.478</A>  αὐτὰρ ἐπεὶ δὴ τόν γε δαμάσσεται ὠκὺς ὀϊστός,  <br>
            ὠμοφάγοι μιν θῶες ἐν οὔρεσι δαρδάπτουσιν  <br>
            ἐν νέμεϊ σκιερῷ: ἐπί τε λῖν ἤγαγε δαίμων  <br>
            σίντην: θῶες μέν τε διέτρεσαν, αὐτὰρ ὃ δάπτει:  <br>
            ὥς ῥα τότ' ἀμφ' Ὀδυσῆα δαΐφρονα ποικιλομήτην  <br>
            Τρῶες ἕπον πολλοί τε καὶ ἄλκιμοι, αὐτὰρ ὅ γ' ἥρως  <br>
            ἀΐσσων ᾧ ἔγχει ἀμύνετο νηλεὲς ἦμαρ.  <br>
        </P>
        <P><A>11.485</A>  Αἴας δ' ἐγγύθεν ἦλθε φέρων σάκος ἠΰτε πύργον,  <br>
            στῆ δὲ παρέξ: Τρῶες δὲ διέτρεσαν ἄλλυδις ἄλλος.  <br>
            ἤτοι τὸν Μενέλαος ἀρήϊος ἔξαγ' ὁμίλου  <br>
            χειρὸς ἔχων, εἷος θεράπων σχεδὸν ἤλασεν ἵππους.  <br>
        </P>
        <P><A>11.489</A>  Αἴας δὲ Τρώεσσιν ἐπάλμενος εἷλε Δόρυκλον  <br>
            Πριαμίδην νόθον υἱόν, ἔπειτα δὲ Πάνδοκον οὖτα,  <br>
            οὖτα δὲ Λύσανδρον καὶ Πύρασον ἠδὲ Πυλάρτην.  <br>
        </P>
        <P><A>11.492</A>  ὡς δ' ὁπότε πλήθων ποταμὸς πεδίον δὲ κάτεισι  <br>
            χειμάρρους κατ' ὄρεσφιν ὀπαζόμενος Διὸς ὄμβρῳ,  <br>
            πολλὰς δὲ δρῦς ἀζαλέας, πολλὰς δέ τε πεύκας  <br>
            ἐσφέρεται, πολλὸν δέ τ' ἀφυσγετὸν εἰς ἅλα βάλλει,  <br>
            ὣς ἔφεπε κλονέων πεδίον τότε φαίδιμος Αἴας,  <br>
        </P>
        <P><A>11.497</A>  δαΐζων ἵππους τε καὶ ἀνέρας: οὐδέ πω Ἕκτωρ  <br>
            πεύθετ', ἐπεί ῥα μάχης ἐπ' ἀριστερὰ μάρνατο πάσης  <br>
            ὄχθας πὰρ ποταμοῖο Σκαμάνδρου, τῇ ῥα μάλιστα  <br>
            ἀνδρῶν πῖπτε κάρηνα, βοὴ δ' ἄσβεστος ὀρώρει  <br>
            Νέστορά τ' ἀμφὶ μέγαν καὶ ἀρήϊον Ἰδομενῆα.  <br>
            Ἕκτωρ μὲν μετὰ τοῖσιν ὁμίλει μέρμερα ῥέζων  <br>
            ἔγχεΐ θ' ἱπποσύνῃ τε, νέων δ' ἀλάπαζε φάλαγγας:  <br>
        </P>
        <P><A>11.504</A>  οὐδ' ἄν πω χάζοντο κελεύθου δῖοι Ἀχαιοὶ  <br>
            εἰ μὴ Ἀλέξανδρος Ἑλένης πόσις ἠϋκόμοιο  <br>
            παῦσεν ἀριστεύοντα Μαχάονα ποιμένα λαῶν,  <br>
            ἰῷ τριγλώχινι βαλὼν κατὰ δεξιὸν ὦμον.  <br>
            τῷ ῥα περίδεισαν μένεα πνείοντες Ἀχαιοὶ  <br>
            μή πώς μιν πολέμοιο μετακλινθέντος ἕλοιεν.  <br>
        </P>
        <P><A>11.510</A>  αὐτίκα δ' Ἰδομενεὺς προσεφώνεε Νέστορα δῖον:  <br>
            ὦ Νέστορ Νηληϊάδη μέγα κῦδος Ἀχαιῶν  <br>
            ἄγρει σῶν ὀχέων ἐπιβήσεο, πὰρ δὲ Μαχάων  <br>
            βαινέτω, ἐς νῆας δὲ τάχιστ' ἔχε μώνυχας ἵππους:  <br>
            ἰητρὸς γὰρ ἀνὴρ πολλῶν ἀντάξιος ἄλλων  <br>
            ἰούς τ' ἐκτάμνειν ἐπί τ' ἤπια φάρμακα πάσσειν.  <br>
        </P>
        <P><A>11.516</A>  ὣς ἔφατ', οὐδ' ἀπίθησε Γερήνιος ἱππότα Νέστωρ.  <br>
            αὐτίκα δ' ὧν ὀχέων ἐπεβήσετο, πὰρ δὲ Μαχάων  <br>
            βαῖν' Ἀσκληπιοῦ υἱὸς ἀμύμονος ἰητῆρος:  <br>
            μάστιξεν δ' ἵππους, τὼ δ' οὐκ ἀέκοντε πετέσθην  <br>
            νῆας ἔπι γλαφυράς: τῇ γὰρ φίλον ἔπλετο θυμῷ.  <br>
        </P>
        <P><A>11.521</A>  Κεβριόνης δὲ Τρῶας ὀρινομένους ἐνόησεν  <br>
            Ἕκτορι παρβεβαώς, καί μιν πρὸς μῦθον ἔειπεν:  <br>
            Ἕκτορ νῶϊ μὲν ἐνθάδ' ὁμιλέομεν Δαναοῖσιν  <br>
            ἐσχατιῇ πολέμοιο δυσηχέος: οἳ δὲ δὴ ἄλλοι  <br>
            Τρῶες ὀρίνονται ἐπιμὶξ ἵπποι τε καὶ αὐτοί.  <br>
        </P>
        <P><A>11.526</A>  Αἴας δὲ κλονέει Τελαμώνιος: εὖ δέ μιν ἔγνων:  <br>
            εὐρὺ γὰρ ἀμφ' ὤμοισιν ἔχει σάκος: ἀλλὰ καὶ ἡμεῖς  <br>
            κεῖσ' ἵππους τε καὶ ἅρμ' ἰθύνομεν, ἔνθα μάλιστα  <br>
            ἱππῆες πεζοί τε κακὴν ἔριδα προβαλόντες  <br>
            ἀλλήλους ὀλέκουσι, βοὴ δ' ἄσβεστος ὄρωρεν.  <br>
        </P>
        <P><A>11.531</A>  ὣς ἄρα φωνήσας ἵμασεν καλλίτριχας ἵππους  <br>
            μάστιγι λιγυρῇ: τοὶ δὲ πληγῆς ἀΐοντες  <br>
            ῥίμφ' ἔφερον θοὸν ἅρμα μετὰ Τρῶας καὶ Ἀχαιοὺς  <br>
            στείβοντες νέκυάς τε καὶ ἀσπίδας: αἵματι δ' ἄξων  <br>
            νέρθεν ἅπας πεπάλακτο καὶ ἄντυγες αἳ περὶ δίφρον,  <br>
            ἃς ἄρ' ἀφ' ἱππείων ὁπλέων ῥαθάμιγγες ἔβαλλον  <br>
        </P>
        <P><A>11.537</A>  αἵ τ' ἀπ' ἐπισσώτρων. ὃ δὲ ἵετο δῦναι ὅμιλον  <br>
            ἀνδρόμεον ῥῆξαί τε μετάλμενος: ἐν δὲ κυδοιμὸν  <br>
            ἧκε κακὸν Δαναοῖσι, μίνυνθα δὲ χάζετο δουρός.  <br>
            αὐτὰρ ὃ τῶν ἄλλων ἐπεπωλεῖτο στίχας ἀνδρῶν  <br>
            ἔγχεΐ τ' ἄορί τε μεγάλοισί τε χερμαδίοισιν,  <br>
            Αἴαντος δ' ἀλέεινε μάχην Τελαμωνιάδαο.  <br>
            [Zεὺς γάρ ὁι νεμεσᾶθ᾽οτ᾽ἀμείνονι φωτὶ μάχοιτο.]  <br>
        </P>
        <P><A>11.544</A>  Ζεὺς δὲ πατὴρ Αἴανθ' ὑψίζυγος ἐν φόβον ὦρσε:  <br>
            στῆ δὲ ταφών, ὄπιθεν δὲ σάκος βάλεν ἑπταβόειον,  <br>
            τρέσσε δὲ παπτήνας ἐφ' ὁμίλου θηρὶ ἐοικὼς  <br>
            ἐντροπαλιζόμενος ὀλίγον γόνυ γουνὸς ἀμείβων.  <br>
        </P>
        <P><A>11.548</A>  ὡς δ' αἴθωνα λέοντα βοῶν ἀπὸ μεσσαύλοιο  <br>
            ἐσσεύαντο κύνες τε καὶ ἀνέρες ἀγροιῶται,  <br>
            οἵ τέ μιν οὐκ εἰῶσι βοῶν ἐκ πῖαρ ἑλέσθαι  <br>
            πάννυχοι ἐγρήσσοντες: ὃ δὲ κρειῶν ἐρατίζων  <br>
            ἰθύει, ἀλλ' οὔ τι πρήσσει: θαμέες γὰρ ἄκοντες  <br>
            ἀντίον ἀΐσσουσι θρασειάων ἀπὸ χειρῶν  <br>
            καιόμεναί τε δεταί, τάς τε τρεῖ ἐσσύμενός περ:  <br>
            ἠῶθεν δ' ἀπὸ νόσφιν ἔβη τετιηότι θυμῷ:  <br>
        </P>
        <P><A>11.556</A>  ὣς Αἴας τότ' ἀπὸ Τρώων τετιημένος ἦτορ  <br>
            ἤϊε πόλλ' ἀέκων: περὶ γὰρ δίε νηυσὶν Ἀχαιῶν.  <br>
            ὡς δ' ὅτ' ὄνος παρ' ἄρουραν ἰὼν ἐβιήσατο παῖδας  <br>
            νωθής, ᾧ δὴ πολλὰ περὶ ῥόπαλ' ἀμφὶς ἐάγῃ,  <br>
            κείρει τ' εἰσελθὼν βαθὺ λήϊον: οἳ δέ τε παῖδες  <br>
            τύπτουσιν ῥοπάλοισι: βίη δέ τε νηπίη αὐτῶν:  <br>
            σπουδῇ τ' ἐξήλασσαν, ἐπεί τ' ἐκορέσσατο φορβῆς:  <br>
        </P>
        <P><A>11.563</A>  ὣς τότ' ἔπειτ' Αἴαντα μέγαν Τελαμώνιον υἱὸν  <br>
            Τρῶες ὑπέρθυμοι πολυηγερέες τ' ἐπίκουροι  <br>
            νύσσοντες ξυστοῖσι μέσον σάκος αἰὲν ἕποντο.  <br>
        </P>
        <P><A>11.566</A>  Αἴας δ' ἄλλοτε μὲν μνησάσκετο θούριδος ἀλκῆς  <br>
            αὖτις ὑποστρεφθείς, καὶ ἐρητύσασκε φάλαγγας  <br>
            Τρώων ἱπποδάμων: ὁτὲ δὲ τρωπάσκετο φεύγειν.  <br>
            πάντας δὲ προέεργε θοὰς ἐπὶ νῆας ὁδεύειν,  <br>
        </P>
        <P><A>11.570</A>  αὐτὸς δὲ Τρώων καὶ Ἀχαιῶν θῦνε μεσηγὺ  <br>
            ἱστάμενος: τὰ δὲ δοῦρα θρασειάων ἀπὸ χειρῶν  <br>
            ἄλλα μὲν ἐν σάκεϊ μεγάλῳ πάγεν ὄρμενα πρόσσω,  <br>
            πολλὰ δὲ καὶ μεσσηγύ, πάρος χρόα λευκὸν ἐπαυρεῖν,  <br>
            ἐν γαίῃ ἵσταντο λιλαιόμενα χροὸς ἆσαι.  <br>
        </P>
        <P><A>11.575</A>  τὸν δ' ὡς οὖν ἐνόησ' Εὐαίμονος ἀγλαὸς υἱὸς  <br>
            Εὐρύπυλος πυκινοῖσι βιαζόμενον βελέεσσι,  <br>
            στῆ ῥα παρ' αὐτὸν ἰών, καὶ ἀκόντισε δουρὶ φαεινῷ,  <br>
            καὶ βάλε Φαυσιάδην Ἀπισάονα ποιμένα λαῶν  <br>
            ἧπαρ ὑπὸ πραπίδων, εἶθαρ δ' ὑπὸ γούνατ' ἔλυσεν:  <br>
            Εὐρύπυλος δ' ἐπόρουσε καὶ αἴνυτο τεύχε' ἀπ' ὤμων.  <br>
        </P>
        <P><A>11.581</A>  τὸν δ' ὡς οὖν ἐνόησεν Ἀλέξανδρος θεοειδὴς  <br>
            τεύχε' ἀπαινύμενον Ἀπισάονος, αὐτίκα τόξον  <br>
            ἕλκετ' ἐπ' Εὐρυπύλῳ, καί μιν βάλε μηρὸν ὀϊστῷ  <br>
            δεξιόν: ἐκλάσθη δὲ δόναξ, ἐβάρυνε δὲ μηρόν.  <br>
            ἂψ δ' ἑτάρων εἰς ἔθνος ἐχάζετο κῆρ' ἀλεείνων,  <br>
            ἤϋσεν δὲ διαπρύσιον Δαναοῖσι γεγωνώς:  <br>
        </P>
        <P><A>11.587</A>  ὦ φίλοι Ἀργείων ἡγήτορες ἠδὲ μέδοντες  <br>
            στῆτ' ἐλελιχθέντες καὶ ἀμύνετε νηλεὲς ἦμαρ  <br>
            Αἴανθ', ὃς βελέεσσι βιάζεται, οὐδέ ἕ φημι  <br>
            φεύξεσθ' ἐκ πολέμοιο δυσηχέος: ἀλλὰ μάλ' ἄντην  <br>
            ἵστασθ' ἀμφ' Αἴαντα μέγαν Τελαμώνιον υἱόν.  <br>
        </P>
        <P><A>11.592</A>  ὣς ἔφατ' Εὐρύπυλος βεβλημένος: οἳ δὲ παρ' αὐτὸν  <br>
            πλησίοι ἔστησαν σάκε' ὤμοισι κλίναντες  <br>
            δούρατ' ἀνασχόμενοι: τῶν δ' ἀντίος ἤλυθεν Αἴας.  <br>
            στῆ δὲ μεταστρεφθείς, ἐπεὶ ἵκετο ἔθνος ἑταίρων.  <br>
        </P>
        <P><A>11.596</A>  ὣς οἳ μὲν μάρναντο δέμας πυρὸς αἰθομένοιο:  <br>
            Νέστορα δ' ἐκ πολέμοιο φέρον Νηλήϊαι ἵπποι  <br>
            ἱδρῶσαι, ἦγον δὲ Μαχάονα ποιμένα λαῶν.  <br>
        </P>
        <P><A>11.599</A>  τὸν δὲ ἰδὼν ἐνόησε ποδάρκης δῖος Ἀχιλλεύς:  <br>
            ἑστήκει γὰρ ἐπὶ πρυμνῇ μεγακήτεϊ νηῒ  <br>
            εἰσορόων πόνον αἰπὺν ἰῶκά τε δακρυόεσσαν.  <br>
            αἶψα δ' ἑταῖρον ἑὸν Πατροκλῆα προσέειπε  <br>
            φθεγξάμενος παρὰ νηός: ὃ δὲ κλισίηθεν ἀκούσας  <br>
            ἔκμολεν ἶσος Ἄρηϊ, κακοῦ δ' ἄρα οἱ πέλεν ἀρχή.  <br>
        </P>
        <P><A>11.605</A>  τὸν πρότερος προσέειπε Μενοιτίου ἄλκιμος υἱός:  <br>
            τίπτέ με κικλήσκεις Ἀχιλεῦ; τί δέ σε χρεὼ ἐμεῖο;  <br>
        </P>
        <P><A>11.607</A>  τὸν δ' ἀπαμειβόμενος προσέφη πόδας ὠκὺς Ἀχιλλεύς:  <br>
            δῖε Μενοιτιάδη τῷ ἐμῷ κεχαρισμένε θυμῷ  <br>
            νῦν ὀΐω περὶ γούνατ' ἐμὰ στήσεσθαι Ἀχαιοὺς  <br>
            λισσομένους: χρειὼ γὰρ ἱκάνεται οὐκέτ' ἀνεκτός.  <br>
        </P>
        <P><A>11.611</A>  ἀλλ' ἴθι νῦν Πάτροκλε Διῒ φίλε Νέστορ' ἔρειο  <br>
            ὅν τινα τοῦτον ἄγει βεβλημένον ἐκ πολέμοιο:  <br>
            ἤτοι μὲν τά γ' ὄπισθε Μαχάονι πάντα ἔοικε  <br>
            τῷ Ἀσκληπιάδῃ, ἀτὰρ οὐκ ἴδον ὄμματα φωτός:  <br>
            ἵπποι γάρ με παρήϊξαν πρόσσω μεμαυῖαι.  <br>
        </P>
        <P><A>11.616</A>  ὣς φάτο, Πάτροκλος δὲ φίλῳ ἐπεπείθεθ' ἑταίρῳ,  <br>
            βῆ δὲ θέειν παρά τε κλισίας καὶ νῆας Ἀχαιῶν.  <br>
        </P>
        <P><A>11.618</A>  οἳ δ' ὅτε δὴ κλισίην Νηληϊάδεω ἀφίκοντο,  <br>
            αὐτοὶ μέν ῥ' ἀπέβησαν ἐπὶ χθόνα πουλυβότειραν,  <br>
            ἵππους δ' Εὐρυμέδων θεράπων λύε τοῖο γέροντος  <br>
            ἐξ ὀχέων: τοὶ δ' ἱδρῶ ἀπεψύχοντο χιτώνων  <br>
            στάντε ποτὶ πνοιὴν παρὰ θῖν' ἁλός: αὐτὰρ ἔπειτα  <br>
            ἐς κλισίην ἐλθόντες ἐπὶ κλισμοῖσι κάθιζον.  <br>
        </P>
        <P><A>11.624</A>  τοῖσι δὲ τεῦχε κυκειῶ ἐϋπλόκαμος Ἑκαμήδη,  <br>
            τὴν ἄρετ' ἐκ Τενέδοιο γέρων, ὅτε πέρσεν Ἀχιλλεύς,  <br>
            θυγατέρ' Ἀρσινόου μεγαλήτορος, ἥν οἱ Ἀχαιοὶ  <br>
            ἔξελον οὕνεκα βουλῇ ἀριστεύεσκεν ἁπάντων.  <br>
        </P>
        <P><A>11.628</A>  ἥ σφωϊν πρῶτον μὲν ἐπιπροΐηλε τράπεζαν  <br>
            καλὴν κυανόπεζαν ἐΰξοον, αὐτὰρ ἐπ' αὐτῆς  <br>
            χάλκειον κάνεον, ἐπὶ δὲ κρόμυον ποτῷ ὄψον,  <br>
            ἠδὲ μέλι χλωρόν, παρὰ δ' ἀλφίτου ἱεροῦ ἀκτήν,  <br>
        </P>
        <P><A>11.632</A>  πὰρ δὲ δέπας περικαλλές, ὃ οἴκοθεν ἦγ' ὁ γεραιός,  <br>
            χρυσείοις ἥλοισι πεπαρμένον: οὔατα δ' αὐτοῦ  <br>
            τέσσαρ' ἔσαν, δοιαὶ δὲ πελειάδες ἀμφὶς ἕκαστον  <br>
            χρύσειαι νεμέθοντο, δύω δ' ὑπὸ πυθμένες ἦσαν.  <br>
            ἄλλος μὲν μογέων ἀποκινήσασκε τραπέζης  <br>
            πλεῖον ἐόν, Νέστωρ δ' ὁ γέρων ἀμογητὶ ἄειρεν.  <br>
        </P>
        <P><A>11.638</A>  ἐν τῷ ῥά σφι κύκησε γυνὴ ἐϊκυῖα θεῇσιν  <br>
            οἴνῳ Πραμνείῳ, ἐπὶ δ' αἴγειον κνῆ τυρὸν  <br>
            κνήστι χαλκείῃ, ἐπὶ δ' ἄλφιτα λευκὰ πάλυνε,  <br>
            πινέμεναι δ' ἐκέλευσεν, ἐπεί ῥ' ὥπλισσε κυκειῶ.  <br>
            τὼ δ' ἐπεὶ οὖν πίνοντ' ἀφέτην πολυκαγκέα δίψαν  <br>
            μύθοισιν τέρποντο πρὸς ἀλλήλους ἐνέποντες,  <br>
        </P>
        <P><A>11.644</A>  Πάτροκλος δὲ θύρῃσιν ἐφίστατο ἰσόθεος φώς.  <br>
            τὸν δὲ ἰδὼν ὁ γεραιὸς ἀπὸ θρόνου ὦρτο φαεινοῦ,  <br>
            ἐς δ' ἄγε χειρὸς ἑλών, κατὰ δ' ἑδριάασθαι ἄνωγε.  <br>
            Πάτροκλος δ' ἑτέρωθεν ἀναίνετο εἶπέ τε μῦθον:  <br>
        </P>
        <P><A>11.648</A>  οὐχ ἕδος ἐστὶ γεραιὲ διοτρεφές, οὐδέ με πείσεις.  <br>
            αἰδοῖος νεμεσητὸς ὅ με προέηκε πυθέσθαι  <br>
            ὅν τινα τοῦτον ἄγεις βεβλημένον: ἀλλὰ καὶ αὐτὸς  <br>
            γιγνώσκω, ὁρόω δὲ Μαχάονα ποιμένα λαῶν.  <br>
            νῦν δὲ ἔπος ἐρέων πάλιν ἄγγελος εἶμ' Ἀχιλῆϊ.  <br>
            εὖ δὲ σὺ οἶσθα γεραιὲ διοτρεφές, οἷος ἐκεῖνος  <br>
            δεινὸς ἀνήρ: τάχα κεν καὶ ἀναίτιον αἰτιόῳτο.  <br>
        </P>
        <P><A>11.655</A>  τὸν δ' ἠμείβετ' ἔπειτα Γερήνιος ἱππότα Νέστωρ:  <br>
            τίπτε τὰρ ὧδ' Ἀχιλεὺς ὀλοφύρεται υἷας Ἀχαιῶν,  <br>
            ὅσσοι δὴ βέλεσιν βεβλήαται; οὐδέ τι οἶδε  <br>
            πένθεος, ὅσσον ὄρωρε κατὰ στρατόν: οἳ γὰρ ἄριστοι  <br>
            ἐν νηυσὶν κέαται βεβλημένοι οὐτάμενοί τε.  <br>
        </P>
        <P><A>11.660</A>  βέβληται μὲν ὃ Τυδεΐδης κρατερὸς Διομήδης,  <br>
            οὔτασται δ' Ὀδυσεὺς δουρὶ κλυτὸς ἠδ' Ἀγαμέμνων:  <br>
            βέβληται δὲ καὶ Εὐρύπυλος κατὰ μηρὸν ὀϊστῷ:  <br>
            τοῦτον δ' ἄλλον ἐγὼ νέον ἤγαγον ἐκ πολέμοιο  <br>
            ἰῷ ἀπὸ νευρῆς βεβλημένον. αὐτὰρ Ἀχιλλεὺς  <br>
            ἐσθλὸς ἐὼν Δαναῶν οὐ κήδεται οὐδ' ἐλεαίρει.  <br>
            ἦ μένει εἰς ὅ κε δὴ νῆες θοαὶ ἄγχι θαλάσσης  <br>
            Ἀργείων ἀέκητι πυρὸς δηΐοιο θέρωνται,  <br>
        </P>
        <P><A>11.668</A>  αὐτοί τε κτεινώμεθ' ἐπισχερώ; οὐ γὰρ ἐμὴ ἲς  <br>
            ἔσθ' οἵη πάρος ἔσκεν ἐνὶ γναμπτοῖσι μέλεσσιν.  <br>
            εἴθ' ὣς ἡβώοιμι βίη δέ μοι ἔμπεδος εἴη  <br>
        </P>
        <P><A>11.671</A>  ὡς ὁπότ' Ἠλείοισι καὶ ἡμῖν νεῖκος ἐτύχθη  <br>
            ἀμφὶ βοηλασίῃ, ὅτ' ἐγὼ κτάνον Ἰτυμονῆα  <br>
            ἐσθλὸν Ὑπειροχίδην, ὃς ἐν Ἤλιδι ναιετάασκε,  <br>
            ῥύσι' ἐλαυνόμενος: ὃ δ' ἀμύνων ᾗσι βόεσσιν  <br>
            ἔβλητ' ἐν πρώτοισιν ἐμῆς ἀπὸ χειρὸς ἄκοντι,  <br>
            κὰδ δ' ἔπεσεν, λαοὶ δὲ περίτρεσαν ἀγροιῶται.  <br>
        </P>
        <P><A>11.677</A>  ληΐδα δ' ἐκ πεδίου συνελάσσαμεν ἤλιθα πολλὴν  <br>
            πεντήκοντα βοῶν ἀγέλας, τόσα πώεα οἰῶν,  <br>
            τόσσα συῶν συβόσια, τόσ' αἰπόλια πλατέ' αἰγῶν,  <br>
            ἵππους δὲ ξανθὰς ἑκατὸν καὶ πεντήκοντα  <br>
            πάσας θηλείας, πολλῇσι δὲ πῶλοι ὑπῆσαν.  <br>
        </P>
        <P><A>11.682</A>  καὶ τὰ μὲν ἠλασάμεσθα Πύλον Νηλήϊον εἴσω  <br>
            ἐννύχιοι προτὶ ἄστυ: γεγήθει δὲ φρένα Νηλεύς,  <br>
            οὕνεκά μοι τύχε πολλὰ νέῳ πόλεμον δὲ κιόντι.  <br>
        </P>
        <P><A>11.685</A>  κήρυκες δ' ἐλίγαινον ἅμ' ἠοῖ φαινομένηφι  <br>
            τοὺς ἴμεν οἷσι χρεῖος ὀφείλετ' ἐν Ἤλιδι δίῃ:  <br>
            οἳ δὲ συναγρόμενοι Πυλίων ἡγήτορες ἄνδρες  <br>
            δαίτρευον: πολέσιν γὰρ Ἐπειοὶ χρεῖος ὄφειλον,  <br>
        </P>
        <P><A>11.689</A>  ὡς ἡμεῖς παῦροι κεκακωμένοι ἐν Πύλῳ ἦμεν:  <br>
            ἐλθὼν γάρ ῥ' ἐκάκωσε βίη Ἡρακληείη  <br>
            τῶν προτέρων ἐτέων, κατὰ δ' ἔκταθεν ὅσσοι ἄριστοι:  <br>
            δώδεκα γὰρ Νηλῆος ἀμύμονος υἱέες ἦμεν:  <br>
            τῶν οἶος λιπόμην, οἳ δ' ἄλλοι πάντες ὄλοντο.  <br>
        </P>
        <P><A>11.694</A>  ταῦθ' ὑπερηφανέοντες Ἐπειοὶ χαλκοχίτωνες  <br>
            ἡμέας ὑβρίζοντες ἀτάσθαλα μηχανόωντο.  <br>
            ἐκ δ' ὃ γέρων ἀγέλην τε βοῶν καὶ πῶϋ μέγ' οἰῶν  <br>
            εἵλετο κρινάμενος τριηκόσι' ἠδὲ νομῆας.  <br>
            καὶ γὰρ τῷ χρεῖος μέγ' ὀφείλετ' ἐν Ἤλιδι δίῃ  <br>
        </P>
        <P><A>11.699</A>  τέσσαρες ἀθλοφόροι ἵπποι αὐτοῖσιν ὄχεσφιν  <br>
            ἐλθόντες μετ' ἄεθλα: περὶ τρίποδος γὰρ ἔμελλον  <br>
            θεύσεσθαι: τοὺς δ' αὖθι ἄναξ ἀνδρῶν Αὐγείας  <br>
            κάσχεθε, τὸν δ' ἐλατῆρ' ἀφίει ἀκαχήμενον ἵππων.  <br>
        </P>
        <P><A>11.703</A>  τῶν ὃ γέρων ἐπέων κεχολωμένος ἠδὲ καὶ ἔργων  <br>
            ἐξέλετ' ἄσπετα πολλά: τὰ δ' ἄλλ' ἐς δῆμον ἔδωκε  <br>
            δαιτρεύειν, μή τίς οἱ ἀτεμβόμενος κίοι ἴσης.  <br>
            ἡμεῖς μὲν τὰ ἕκαστα διείπομεν, ἀμφί τε ἄστυ  <br>
        </P>
        <P><A>11.707</A>  ἕρδομεν ἱρὰ θεοῖς: οἳ δὲ τρίτῳ ἤματι πάντες  <br>
            ἦλθον ὁμῶς αὐτοί τε πολεῖς καὶ μώνυχες ἵπποι  <br>
            πανσυδίῃ: μετὰ δέ σφι Μολίονε θωρήσσοντο  <br>
            παῖδ' ἔτ' ἐόντ', οὔ πω μάλα εἰδότε θούριδος ἀλκῆς.  <br>
        </P>
        <P><A>11.711</A>  ἔστι δέ τις Θρυόεσσα πόλις αἰπεῖα κολώνη  <br>
            τηλοῦ ἐπ' Ἀλφειῷ, νεάτη Πύλου ἠμαθόεντος:  <br>
            τὴν ἀμφεστρατόωντο διαρραῖσαι μεμαῶτες.  <br>
            ἀλλ' ὅτε πᾶν πεδίον μετεκίαθον, ἄμμι δ' Ἀθήνη  <br>
            ἄγγελος ἦλθε θέουσ' ἀπ' Ὀλύμπου θωρήσσεσθαι  <br>
            ἔννυχος, οὐδ' ἀέκοντα Πύλον κάτα λαὸν ἄγειρεν  <br>
        </P>
        <P><A>11.717</A>  ἀλλὰ μάλ' ἐσσυμένους πολεμίζειν. οὐδέ με Νηλεὺς  <br>
            εἴα θωρήσσεσθαι, ἀπέκρυψεν δέ μοι ἵππους:  <br>
            οὐ γάρ πώ τί μ' ἔφη ἴδμεν πολεμήϊα ἔργα.  <br>
            ἀλλὰ καὶ ὧς ἱππεῦσι μετέπρεπον ἡμετέροισι  <br>
            καὶ πεζός περ ἐών, ἐπεὶ ὧς ἄγε νεῖκος Ἀθήνη.  <br>
        </P>
        <P><A>11.722</A>  ἔστι δέ τις ποταμὸς Μινυήϊος εἰς ἅλα βάλλων  <br>
            ἐγγύθεν Ἀρήνης, ὅθι μείναμεν Ἠῶ δῖαν  <br>
            ἱππῆες Πυλίων, τὰ δ' ἐπέρρεον ἔθνεα πεζῶν.  <br>
            ἔνθεν πανσυδίῃ σὺν τεύχεσι θωρηχθέντες  <br>
            ἔνδιοι ἱκόμεσθ' ἱερὸν ῥόον Ἀλφειοῖο.  <br>
        </P>
        <P><A>11.727</A>  ἔνθα Διὶ ῥέξαντες ὑπερμενεῖ ἱερὰ καλά,  <br>
            ταῦρον δ' Ἀλφειῷ, ταῦρον δὲ Ποσειδάωνι,  <br>
            αὐτὰρ Ἀθηναίη γλαυκώπιδι βοῦν ἀγελαίην,  <br>
            δόρπον ἔπειθ' ἑλόμεσθα κατὰ στρατὸν ἐν τελέεσσι,  <br>
            καὶ κατεκοιμήθημεν ἐν ἔντεσιν οἷσιν ἕκαστος  <br>
        </P>
        <P><A>11.732</A>  ἀμφὶ ῥοὰς ποταμοῖο. ἀτὰρ μεγάθυμοι Ἐπειοὶ  <br>
            ἀμφέσταν δὴ ἄστυ διαρραῖσαι μεμαῶτες:  <br>
            ἀλλά σφι προπάροιθε φάνη μέγα ἔργον Ἄρηος:  <br>
            εὖτε γὰρ ἠέλιος φαέθων ὑπερέσχεθε γαίης,  <br>
            συμφερόμεσθα μάχῃ Διί τ' εὐχόμενοι καὶ Ἀθήνῃ.  <br>
        </P>
        <P><A>11.737</A>  ἀλλ' ὅτε δὴ Πυλίων καὶ Ἐπειῶν ἔπλετο νεῖκος,  <br>
            πρῶτος ἐγὼν ἕλον ἄνδρα, κόμισσα δὲ μώνυχας ἵππους,  <br>
            Μούλιον αἰχμητήν: γαμβρὸς δ' ἦν Αὐγείαο,  <br>
            πρεσβυτάτην δὲ θύγατρ' εἶχε ξανθὴν Ἀγαμήδην,  <br>
            ἣ τόσα φάρμακα ᾔδη ὅσα τρέφει εὐρεῖα χθών.  <br>
        </P>
        <P><A>11.742</A>  τὸν μὲν ἐγὼ προσιόντα βάλον χαλκήρεϊ δουρί,  <br>
            ἤριπε δ' ἐν κονίῃσιν: ἐγὼ δ' ἐς δίφρον ὀρούσας  <br>
            στῆν ῥα μετὰ προμάχοισιν: ἀτὰρ μεγάθυμοι Ἐπειοὶ  <br>
            ἔτρεσαν ἄλλυδις ἄλλος, ἐπεὶ ἴδον ἄνδρα πεσόντα  <br>
            ἡγεμόν' ἱππήων, ὃς ἀριστεύεσκε μάχεσθαι.  <br>
        </P>
        <P><A>11.747</A>  αὐτὰρ ἐγὼν ἐπόρουσα κελαινῇ λαίλαπι ἶσος,  <br>
            πεντήκοντα δ' ἕλον δίφρους, δύο δ' ἀμφὶς ἕκαστον  <br>
            φῶτες ὀδὰξ ἕλον οὖδας ἐμῷ ὑπὸ δουρὶ δαμέντες.  <br>
        </P>
        <P><A>11.750</A>  καί νύ κεν Ἀκτορίωνε Μολίονε παῖδ' ἀλάπαξα,  <br>
            εἰ μή σφωε πατὴρ εὐρὺ κρείων ἐνοσίχθων  <br>
            ἐκ πολέμου ἐσάωσε καλύψας ἠέρι πολλῇ.  <br>
        </P>
        <P><A>11.753</A>  ἔνθα Ζεὺς Πυλίοισι μέγα κράτος ἐγγυάλιξε:  <br>
            τόφρα γὰρ οὖν ἑπόμεσθα διὰ σπιδέος πεδίοιο  <br>
            κτείνοντές τ' αὐτοὺς ἀνά τ' ἔντεα καλὰ λέγοντες,  <br>
            ὄφρ' ἐπὶ Βουπρασίου πολυπύρου βήσαμεν ἵππους  <br>
            πέτρης τ' Ὠλενίης, καὶ Ἀλησίου ἔνθα κολώνη  <br>
            κέκληται: ὅθεν αὖτις ἀπέτραπε λαὸν Ἀθήνη.  <br>
        </P>
        <P><A>11.759</A>  ἔνθ' ἄνδρα κτείνας πύματον λίπον: αὐτὰρ Ἀχαιοὶ  <br>
            ἂψ ἀπὸ Βουπρασίοιο Πύλονδ' ἔχον ὠκέας ἵππους,  <br>
            πάντες δ' εὐχετόωντο θεῶν Διὶ Νέστορί τ' ἀνδρῶν.  <br>
        </P>
        <P><A>11.762</A>  ὣς ἔον, εἴ ποτ' ἔον γε, μετ' ἀνδράσιν. αὐτὰρ Ἀχιλλεὺς  <br>
            οἶος τῆς ἀρετῆς ἀπονήσεται: ἦ τέ μιν οἴω  <br>
            πολλὰ μετακλαύσεσθαι ἐπεί κ' ἀπὸ λαὸς ὄληται.  <br>
        </P>
        <P><A>11.765</A>  ὦ πέπον ἦ μὲν σοί γε Μενοίτιος ὧδ' ἐπέτελλεν  <br>
            ἤματι τῷ ὅτε σ' ἐκ Φθίης Ἀγαμέμνονι πέμπε,  <br>
            νῶϊ δέ τ' ἔνδον ἐόντες ἐγὼ καὶ δῖος Ὀδυσσεὺς  <br>
            πάντα μάλ' ἐν μεγάροις ἠκούομεν ὡς ἐπέτελλε.  <br>
            Πηλῆος δ' ἱκόμεσθα δόμους εὖ ναιετάοντας  <br>
            λαὸν ἀγείροντες κατ' Ἀχαιΐδα πουλυβότειραν.  <br>
        </P>
        <P><A>11.771</A>  ἔνθα δ' ἔπειθ' ἥρωα Μενοίτιον εὕρομεν ἔνδον  <br>
            ἠδὲ σέ, πὰρ δ' Ἀχιλῆα: γέρων δ' ἱππηλάτα Πηλεὺς  <br>
            πίονα μηρία καῖε βοὸς Διὶ τερπικεραύνῳ  <br>
            αὐλῆς ἐν χόρτῳ: ἔχε δὲ χρύσειον ἄλεισον  <br>
            σπένδων αἴθοπα οἶνον ἐπ' αἰθομένοις ἱεροῖσι.  <br>
        </P>
        <P><A>11.776</A>  σφῶϊ μὲν ἀμφὶ βοὸς ἕπετον κρέα, νῶϊ δ' ἔπειτα  <br>
            στῆμεν ἐνὶ προθύροισι: ταφὼν δ' ἀνόρουσεν Ἀχιλλεύς,  <br>
            ἐς δ' ἄγε χειρὸς ἑλών, κατὰ δ' ἑδριάασθαι ἄνωγε,  <br>
            ξείνιά τ' εὖ παρέθηκεν, ἅ τε ξείνοις θέμις ἐστίν.  <br>
        </P>
        <P><A>11.780</A>  αὐτὰρ ἐπεὶ τάρπημεν ἐδητύος ἠδὲ ποτῆτος,  <br>
            ἦρχον ἐγὼ μύθοιο κελεύων ὔμμ' ἅμ' ἕπεσθαι:  <br>
            σφὼ δὲ μάλ' ἠθέλετον, τὼ δ' ἄμφω πόλλ' ἐπέτελλον.  <br>
        </P>
        <P><A>11.783</A>  Πηλεὺς μὲν ᾧ παιδὶ γέρων ἐπέτελλ' Ἀχιλῆϊ  <br>
            αἰὲν ἀριστεύειν καὶ ὑπείροχον ἔμμεναι ἄλλων:  <br>
            σοὶ δ' αὖθ' ὧδ' ἐπέτελλε Μενοίτιος Ἄκτορος υἱός:  <br>
            τέκνον ἐμὸν γενεῇ μὲν ὑπέρτερός ἐστιν Ἀχιλλεύς,  <br>
            πρεσβύτερος δὲ σύ ἐσσι: βίῃ δ' ὅ γε πολλὸν ἀμείνων.  <br>
        </P>
        <P><A>11.788</A>  ἀλλ' εὖ οἱ φάσθαι πυκινὸν ἔπος ἠδ' ὑποθέσθαι  <br>
            καί οἱ σημαίνειν: ὃ δὲ πείσεται εἰς ἀγαθόν περ.  <br>
            ὣς ἐπέτελλ' ὃ γέρων, σὺ δὲ λήθεαι: ἀλλ' ἔτι καὶ νῦν  <br>
            ταῦτ' εἴποις Ἀχιλῆϊ δαΐφρονι αἴ κε πίθηται.  <br>
            τίς δ' οἶδ' εἴ κέν οἱ σὺν δαίμονι θυμὸν ὀρίναις  <br>
            παρειπών; ἀγαθὴ δὲ παραίφασίς ἐστιν ἑταίρου.  <br>
        </P>
        <P><A>11.794</A>  εἰ δέ τινα φρεσὶν ᾗσι θεοπροπίην ἀλεείνει  <br>
            καί τινά οἱ πὰρ Ζηνὸς ἐπέφραδε πότνια μήτηρ,  <br>
            ἀλλὰ σέ περ προέτω, ἅμα δ' ἄλλος λαὸς ἑπέσθω  <br>
            Μυρμιδόνων, αἴ κέν τι φόως Δαναοῖσι γένηαι:  <br>
        </P>
        <P><A>11.798</A>  καί τοι τεύχεα καλὰ δότω πόλεμον δὲ φέρεσθαι,  <br>
            αἴ κέ σε τῷ εἴσκοντες ἀπόσχωνται πολέμοιο  <br>
            Τρῶες, ἀναπνεύσωσι δ' ἀρήϊοι υἷες Ἀχαιῶν  <br>
            τειρόμενοι: ὀλίγη δέ τ' ἀνάπνευσις πολέμοιο.  <br>
            ῥεῖα δέ κ' ἀκμῆτες κεκμηότας ἄνδρας ἀϋτῇ  <br>
            ὤσαισθε προτὶ ἄστυ νεῶν ἄπο καὶ κλισιάων.  <br>
        </P>
        <P><A>11.804</A>  ὣς φάτο, τῷ δ' ἄρα θυμὸν ἐνὶ στήθεσσιν ὄρινε,  <br>
            βῆ δὲ θέειν παρὰ νῆας ἐπ' Αἰακίδην Ἀχιλῆα.  <br>
            ἀλλ' ὅτε δὴ κατὰ νῆας Ὀδυσσῆος θείοιο  <br>
            ἷξε θέων Πάτροκλος, ἵνά σφ' ἀγορή τε θέμις τε  <br>
            ἤην, τῇ δὴ καί σφι θεῶν ἐτετεύχατο βωμοί,  <br>
        </P>
        <P><A>11.809</A>  ἔνθά οἱ Εὐρύπυλος βεβλημένος ἀντεβόλησε  <br>
            διογενὴς Εὐαιμονίδης κατὰ μηρὸν ὀϊστῷ  <br>
            σκάζων ἐκ πολέμου: κατὰ δὲ νότιος ῥέεν ἱδρὼς  <br>
            ὤμων καὶ κεφαλῆς, ἀπὸ δ' ἕλκεος ἀργαλέοιο  <br>
            αἷμα μέλαν κελάρυζε: νόος γε μὲν ἔμπεδος ἦεν.  <br>
        </P>
        <P><A>11.814</A>  τὸν δὲ ἰδὼν ᾤκτειρε Μενοιτίου ἄλκιμος υἱός,  <br>
            καί ῥ' ὀλοφυρόμενος ἔπεα πτερόεντα προσηύδα:  <br>
            ἆ δειλοὶ Δαναῶν ἡγήτορες ἠδὲ μέδοντες  <br>
            ὣς ἄρ' ἐμέλλετε τῆλε φίλων καὶ πατρίδος αἴης  <br>
            ἄσειν ἐν Τροίῃ ταχέας κύνας ἀργέτι δημῷ.  <br>
        </P>
        <P><A>11.819</A>  ἀλλ' ἄγε μοι τόδε εἰπὲ διοτρεφὲς Εὐρύπυλ' ἥρως,  <br>
            ἤ ῥ' ἔτι που σχήσουσι πελώριον Ἕκτορ' Ἀχαιοί,  <br>
            ἦ ἤδη φθίσονται ὑπ' αὐτοῦ δουρὶ δαμέντες;  <br>
            τὸν δ' αὖτ' Εὐρύπυλος βεβλημένος ἀντίον ηὔδα:  <br>
        </P>
        <P><A>11.823</A>  οὐκέτι διογενὲς Πατρόκλεες ἄλκαρ Ἀχαιῶν  <br>
            ἔσσεται, ἀλλ' ἐν νηυσὶ μελαίνῃσιν πεσέονται.  <br>
            οἳ μὲν γὰρ δὴ πάντες, ὅσοι πάρος ἦσαν ἄριστοι,  <br>
            ἐν νηυσὶν κέαται βεβλημένοι οὐτάμενοί τε  <br>
            χερσὶν ὕπο Τρώων: τῶν δὲ σθένος ὄρνυται αἰέν.  <br>
        </P>
        <P><A>11.828</A>  ἀλλ' ἐμὲ μὲν σὺ σάωσον ἄγων ἐπὶ νῆα μέλαιναν,  <br>
            μηροῦ δ' ἔκταμ' ὀϊστόν, ἀπ' αὐτοῦ δ' αἷμα κελαινὸν  <br>
            νίζ' ὕδατι λιαρῷ, ἐπὶ δ' ἤπια φάρμακα πάσσε  <br>
            ἐσθλά, τά σε προτί φασιν Ἀχιλλῆος δεδιδάχθαι,  <br>
            ὃν Χείρων ἐδίδαξε δικαιότατος Κενταύρων.  <br>
        </P>
        <P><A>11.833</A>  ἰητροὶ μὲν γὰρ Ποδαλείριος ἠδὲ Μαχάων  <br>
            τὸν μὲν ἐνὶ κλισίῃσιν ὀΐομαι ἕλκος ἔχοντα  <br>
            χρηΐζοντα καὶ αὐτὸν ἀμύμονος ἰητῆρος  <br>
            κεῖσθαι: ὃ δ' ἐν πεδίῳ Τρώων μένει ὀξὺν Ἄρηα.  <br>
        </P>
        <P><A>11.837</A>  τὸν δ' αὖτε προσέειπε Μενοιτίου ἄλκιμος υἱός:  <br>
            πῶς τὰρ ἔοι τάδε ἔργα; τί ῥέξομεν Εὐρύπυλ' ἥρως;  <br>
            ἔρχομαι ὄφρ' Ἀχιλῆϊ δαΐφρονι μῦθον ἐνίσπω  <br>
            ὃν Νέστωρ ἐπέτελλε Γερήνιος οὖρος Ἀχαιῶν:  <br>
            ἀλλ' οὐδ' ὧς περ σεῖο μεθήσω τειρομένοιο.  <br>
        </P>
        <P><A>11.842</A>  ἦ, καὶ ὑπὸ στέρνοιο λαβὼν ἄγε ποιμένα λαῶν  <br>
            ἐς κλισίην: θεράπων δὲ ἰδὼν ὑπέχευε βοείας.  <br>
            ἔνθά μιν ἐκτανύσας ἐκ μηροῦ τάμνε μαχαίρῃ  <br>
            ὀξὺ βέλος περιπευκές, ἀπ' αὐτοῦ δ' αἷμα κελαινὸν  <br>
            νίζ' ὕδατι λιαρῷ, ἐπὶ δὲ ῥίζαν βάλε πικρὴν  <br>
            χερσὶ διατρίψας ὀδυνήφατον, ἥ οἱ ἁπάσας  <br>
            ἔσχ' ὀδύνας: τὸ μὲν ἕλκος ἐτέρσετο, παύσατο δ' αἷμα.  <br>
        </P>
        <h4>ΙΛΙΑΔΟΣ Μ</h4>
        <P><A>12.1</A>  ὣς ὃ μὲν ἐν κλισίῃσι Μενοιτίου ἄλκιμος υἱὸς  <br>
            ἰᾶτ' Εὐρύπυλον βεβλημένον: οἳ δὲ μάχοντο  <br>
            Ἀργεῖοι καὶ Τρῶες ὁμιλαδόν: οὐδ' ἄρ' ἔμελλε  <br>
            τάφρος ἔτι σχήσειν Δαναῶν καὶ τεῖχος ὕπερθεν  <br>
        </P>
        <P><A>12.5</A>  εὐρύ, τὸ ποιήσαντο νεῶν ὕπερ, ἀμφὶ δὲ τάφρον  <br>
            ἤλασαν: οὐδὲ θεοῖσι δόσαν κλειτὰς ἑκατόμβας:  <br>
            ὄφρά σφιν νῆάς τε θοὰς καὶ ληΐδα πολλὴν  <br>
            ἐντὸς ἔχον ῥύοιτο: θεῶν δ' ἀέκητι τέτυκτο  <br>
            ἀθανάτων: τὸ καὶ οὔ τι πολὺν χρόνον ἔμπεδον ἦεν.  <br>
        </P>
        <P><A>12.10</A>  ὄφρα μὲν Ἕκτωρ ζωὸς ἔην καὶ μήνι' Ἀχιλλεὺς  <br>
            καὶ Πριάμοιο ἄνακτος ἀπόρθητος πόλις ἔπλεν,  <br>
            τόφρα δὲ καὶ μέγα τεῖχος Ἀχαιῶν ἔμπεδον ἦεν.  <br>
        </P>
        <P><A>12.13</A>  αὐτὰρ ἐπεὶ κατὰ μὲν Τρώων θάνον ὅσσοι ἄριστοι,  <br>
            πολλοὶ δ' Ἀργείων οἳ μὲν δάμεν, οἳ δὲ λίποντο,  <br>
            πέρθετο δὲ Πριάμοιο πόλις δεκάτῳ ἐνιαυτῷ,  <br>
            Ἀργεῖοι δ' ἐν νηυσὶ φίλην ἐς πατρίδ' ἔβησαν,  <br>
        </P>
        <P><A>12.17</A>  δὴ τότε μητιόωντο Ποσειδάων καὶ Ἀπόλλων  <br>
            τεῖχος ἀμαλδῦναι ποταμῶν μένος εἰσαγαγόντες.  <br>
            ὅσσοι ἀπ' Ἰδαίων ὀρέων ἅλα δὲ προρέουσι,  <br>
            Ῥῆσός θ' Ἑπτάπορός τε Κάρησός τε Ῥοδίος τε  <br>
            Γρήνικός τε καὶ Αἴσηπος δῖός τε Σκάμανδρος  <br>
            καὶ Σιμόεις, ὅθι πολλὰ βοάγρια καὶ τρυφάλειαι  <br>
            κάππεσον ἐν κονίῃσι καὶ ἡμιθέων γένος ἀνδρῶν:  <br>
        </P>
        <P><A>12.24</A>  τῶν πάντων ὁμόσε στόματ' ἔτραπε Φοῖβος Ἀπόλλων,  <br>
            ἐννῆμαρ δ' ἐς τεῖχος ἵει ῥόον: ὗε δ' ἄρα Ζεὺς  <br>
            συνεχές, ὄφρά κε θᾶσσον ἁλίπλοα τείχεα θείη.  <br>
        </P>
        <P><A>12.27</A>  αὐτὸς δ' ἐννοσίγαιος ἔχων χείρεσσι τρίαιναν  <br>
            ἡγεῖτ', ἐκ δ' ἄρα πάντα θεμείλια κύμασι πέμπε  <br>
            φιτρῶν καὶ λάων, τὰ θέσαν μογέοντες Ἀχαιοί,  <br>
            λεῖα δ' ἐποίησεν παρ' ἀγάρροον Ἑλλήσποντον,  <br>
            αὖτις δ' ἠϊόνα μεγάλην ψαμάθοισι κάλυψε  <br>
            τεῖχος ἀμαλδύνας: ποταμοὺς δ' ἔτρεψε νέεσθαι  <br>
            κὰρ ῥόον, ᾗ περ πρόσθεν ἵεν καλλίρροον ὕδωρ.  <br>
            ὣς ἄρ' ἔμελλον ὄπισθε Ποσειδάων καὶ Ἀπόλλων  <br>
        </P>
        <P><A>12.35</A>  θησέμεναι: τότε δ' ἀμφὶ μάχη ἐνοπή τε δεδήει  <br>
            τεῖχος ἐΰδμητον, κανάχιζε δὲ δούρατα πύργων  <br>
            βαλλόμεν': Ἀργεῖοι δὲ Διὸς μάστιγι δαμέντες  <br>
            νηυσὶν ἔπι γλαφυρῇσιν ἐελμένοι ἰσχανόωντο  <br>
            Ἕκτορα δειδιότες, κρατερὸν μήστωρα φόβοιο:  <br>
            αὐτὰρ ὅ γ' ὡς τὸ πρόσθεν ἐμάρνατο ἶσος ἀέλλῃ:  <br>
        </P>
        <P><A>12.41</A>  ὡς δ' ὅτ' ἂν ἔν τε κύνεσσι καὶ ἀνδράσι θηρευτῇσι  <br>
            κάπριος ἠὲ λέων στρέφεται σθένεϊ βλεμεαίνων:  <br>
            οἳ δέ τε πυργηδὸν σφέας αὐτοὺς ἀρτύναντες  <br>
            ἀντίον ἵστανται καὶ ἀκοντίζουσι θαμειὰς  <br>
            αἰχμὰς ἐκ χειρῶν: τοῦ δ' οὔ ποτε κυδάλιμον κῆρ  <br>
            ταρβεῖ οὐδὲ φοβεῖται, ἀγηνορίη δέ μιν ἔκτα:  <br>
            ταρφέα τε στρέφεται στίχας ἀνδρῶν πειρητίζων:  <br>
            ὅππῃ τ' ἰθύσῃ τῇ εἴκουσι στίχες ἀνδρῶν:  <br>
        </P>
        <P><A>12.49</A>  ὣς Ἕκτωρ ἀν' ὅμιλον ἰὼν ἐλλίσσεθ' ἑταίρους  <br>
            τάφρον ἐποτρύνων διαβαινέμεν: οὐδέ οἱ ἵπποι  <br>
        </P>
        <P><A>12.51</A>  τόλμων ὠκύποδες, μάλα δὲ χρεμέτιζον ἐπ' ἄκρῳ  <br>
            χείλει ἐφεσταότες: ἀπὸ γὰρ δειδίσσετο τάφρος  <br>
            εὐρεῖ', οὔτ' ἄρ' ὑπερθορέειν σχεδὸν οὔτε περῆσαι  <br>
            ῥηϊδίη: κρημνοὶ γὰρ ἐπηρεφέες περὶ πᾶσαν  <br>
            ἕστασαν ἀμφοτέρωθεν, ὕπερθεν δὲ σκολόπεσσιν  <br>
            ὀξέσιν ἠρήρει, τοὺς ἵστασαν υἷες Ἀχαιῶν  <br>
            πυκνοὺς καὶ μεγάλους δηΐων ἀνδρῶν ἀλεωρήν.  <br>
            ἔνθ' οὔ κεν ῥέα ἵππος ἐΰτροχον ἅρμα τιταίνων  <br>
            ἐσβαίη, πεζοὶ δὲ μενοίνεον εἰ τελέουσι.  <br>
        </P>
        <P><A>12.60</A>  δὴ τότε Πουλυδάμας θρασὺν Ἕκτορα εἶπε παραστάς:  <br>
            Ἕκτορ τ' ἠδ' ἄλλοι Τρώων ἀγοὶ ἠδ' ἐπικούρων  <br>
            ἀφραδέως διὰ τάφρον ἐλαύνομεν ὠκέας ἵππους:  <br>
            ἣ δὲ μάλ' ἀργαλέη περάαν: σκόλοπες γὰρ ἐν αὐτῇ  <br>
            ὀξέες ἑστᾶσιν, ποτὶ δ' αὐτοὺς τεῖχος Ἀχαιῶν,  <br>
            ἔνθ' οὔ πως ἔστιν καταβήμεναι οὐδὲ μάχεσθαι  <br>
            ἱππεῦσι: στεῖνος γάρ, ὅθι τρώσεσθαι ὀΐω.  <br>
        </P>
        <P><A>12.67</A>  εἰ μὲν γὰρ τοὺς πάγχυ κακὰ φρονέων ἀλαπάζει  <br>
            Ζεὺς ὑψιβρεμέτης, Τρώεσσι δὲ ἵετ' ἀρήγειν,  <br>
            ἦ τ' ἂν ἔγωγ' ἐθέλοιμι καὶ αὐτίκα τοῦτο γενέσθαι,  <br>
            νωνύμνους ἀπολέσθαι ἀπ' Ἄργεος ἐνθάδ' Ἀχαιούς:  <br>
        </P>
        <P><A>12.71</A>  εἰ δέ χ' ὑποστρέψωσι, παλίωξις δὲ γένηται  <br>
            ἐκ νηῶν καὶ τάφρῳ ἐνιπλήξωμεν ὀρυκτῇ,  <br>
            οὐκέτ' ἔπειτ' ὀΐω οὐδ' ἄγγελον ἀπονέεσθαι  <br>
            ἄψορρον προτὶ ἄστυ ἑλιχθέντων ὑπ' Ἀχαιῶν.  <br>
        </P>
        <P><A>12.75</A>  ἀλλ' ἄγεθ' ὡς ἂν ἐγὼ εἴπω πειθώμεθα πάντες:  <br>
            ἵππους μὲν θεράποντες ἐρυκόντων ἐπὶ τάφρῳ,  <br>
            αὐτοὶ δὲ πρυλέες σὺν τεύχεσι θωρηχθέντες  <br>
            Ἕκτορι πάντες ἑπώμεθ' ἀολλέες: αὐτὰρ Ἀχαιοὶ  <br>
            οὐ μενέουσ' εἰ δή σφιν ὀλέθρου πείρατ' ἐφῆπται.  <br>
        </P>
        <P><A>12.80</A>  ὣς φάτο Πουλυδάμας, ἅδε δ' Ἕκτορι μῦθος ἀπήμων,  <br>
            αὐτίκα δ' ἐξ ὀχέων σὺν τεύχεσιν ἆλτο χαμᾶζε.  <br>
            οὐδὲ μὲν ἄλλοι Τρῶες ἐφ' ἵππων ἠγερέθοντο,  <br>
            ἀλλ' ἀπὸ πάντες ὄρουσαν, ἐπεὶ ἴδον Ἕκτορα δῖον.  <br>
            ἡνιόχῳ μὲν ἔπειτα ἑῷ ἐπέτελλεν ἕκαστος  <br>
            ἵππους εὖ κατὰ κόσμον ἐρυκέμεν αὖθ' ἐπὶ τάφρῳ:  <br>
            οἳ δὲ διαστάντες σφέας αὐτοὺς ἀρτύναντες  <br>
            πένταχα κοσμηθέντες ἅμ' ἡγεμόνεσσιν ἕποντο.  <br>
        </P>
        <P><A>12.88</A>  οἳ μὲν ἅμ' Ἕκτορ' ἴσαν καὶ ἀμύμονι Πουλυδάμαντι,  <br>
            οἳ πλεῖστοι καὶ ἄριστοι ἔσαν, μέμασαν δὲ μάλιστα  <br>
            τεῖχος ῥηξάμενοι κοίλῃς ἐπὶ νηυσὶ μάχεσθαι.  <br>
            καί σφιν Κεβριόνης τρίτος εἵπετο: πὰρ δ' ἄρ' ὄχεσφιν  <br>
            ἄλλον Κεβριόναο χερείονα κάλλιπεν Ἕκτωρ.  <br>
        </P>
        <P><A>12.93</A>  τῶν δ' ἑτέρων Πάρις ἦρχε καὶ Ἀλκάθοος καὶ Ἀγήνωρ,  <br>
        </P>
        <P><A>12.94</A>  τῶν δὲ τρίτων Ἕλενος καὶ Δηΐφοβος θεοειδὴς  <br>
            υἷε δύω Πριάμοιο: τρίτος δ' ἦν Ἄσιος ἥρως  <br>
            Ἄσιος Ὑρτακίδης, ὃν Ἀρίσβηθεν φέρον ἵπποι  <br>
            αἴθωνες μεγάλοι ποταμοῦ ἄπο Σελλήεντος.  <br>
        </P>
        <P><A>12.98</A>  τῶν δὲ τετάρτων ἦρχεν ἐῢς πάϊς Ἀγχίσαο  <br>
            Αἰνείας, ἅμα τῷ γε δύω Ἀντήνορος υἷε  <br>
            Ἀρχέλοχός τ' Ἀκάμας τε μάχης εὖ εἰδότε πάσης.  <br>
        </P>
        <P><A>12.101</A>  Σαρπηδὼν δ' ἡγήσατ' ἀγακλειτῶν ἐπικούρων,  <br>
            πρὸς δ' ἕλετο Γλαῦκον καὶ ἀρήϊον Ἀστεροπαῖον:  <br>
            οἳ γάρ οἱ εἴσαντο διακριδὸν εἶναι ἄριστοι  <br>
            τῶν ἄλλων μετά γ' αὐτόν: ὃ δ' ἔπρεπε καὶ διὰ πάντων.  <br>
        </P>
        <P><A>12.105</A>  οἳ δ' ἐπεὶ ἀλλήλους ἄραρον τυκτῇσι βόεσσι  <br>
            βάν ῥ' ἰθὺς Δαναῶν λελιημένοι, οὐδ' ἔτ' ἔφαντο  <br>
            σχήσεσθ', ἀλλ' ἐν νηυσὶ μελαίνῃσιν πεσέεσθαι.  <br>
        </P>
        <P><A>12.108</A>  ἔνθ' ἄλλοι Τρῶες τηλεκλειτοί τ' ἐπίκουροι  <br>
            βουλῇ Πουλυδάμαντος ἀμωμήτοιο πίθοντο:  <br>
            ἀλλ' οὐχ Ὑρτακίδης ἔθελ' Ἄσιος ὄρχαμος ἀνδρῶν  <br>
            αὖθι λιπεῖν ἵππους τε καὶ ἡνίοχον θεράποντα,  <br>
            ἀλλὰ σὺν αὐτοῖσιν πέλασεν νήεσσι θοῇσι  <br>
        </P>
        <P><A>12.113</A>  νήπιος, οὐδ' ἄρ' ἔμελλε κακὰς ὑπὸ κῆρας ἀλύξας  <br>
            ἵπποισιν καὶ ὄχεσφιν ἀγαλλόμενος παρὰ νηῶν  <br>
            ἂψ ἀπονοστήσειν προτὶ Ἴλιον ἠνεμόεσσαν:  <br>
            πρόσθεν γάρ μιν μοῖρα δυσώνυμος ἀμφεκάλυψεν  <br>
            ἔγχεϊ Ἰδομενῆος ἀγαυοῦ Δευκαλίδαο.  <br>
        </P>
        <P><A>12.118</A>  εἴσατο γὰρ νηῶν ἐπ' ἀριστερά, τῇ περ Ἀχαιοὶ  <br>
            ἐκ πεδίου νίσοντο σὺν ἵπποισιν καὶ ὄχεσφι:  <br>
            τῇ ῥ' ἵππους τε καὶ ἅρμα διήλασεν, οὐδὲ πύλῃσιν  <br>
            εὗρ' ἐπικεκλιμένας σανίδας καὶ μακρὸν ὀχῆα,  <br>
            ἀλλ' ἀναπεπταμένας ἔχον ἀνέρες, εἴ τιν' ἑταίρων  <br>
            ἐκ πολέμου φεύγοντα σαώσειαν μετὰ νῆας.  <br>
        </P>
        <P><A>12.124</A>  τῇ ῥ' ἰθὺς φρονέων ἵππους ἔχε, τοὶ δ' ἅμ' ἕποντο  <br>
            ὀξέα κεκλήγοντες: ἔφαντο γὰρ οὐκ ἔτ' Ἀχαιοὺς  <br>
            σχήσεσθ', ἀλλ' ἐν νηυσὶ μελαίνῃσιν πεσέεσθαι  <br>
        </P>
        <P><A>12.127</A>  νήπιοι, ἐν δὲ πύλῃσι δύ' ἀνέρας εὗρον ἀρίστους  <br>
            υἷας ὑπερθύμους Λαπιθάων αἰχμητάων,  <br>
            τὸν μὲν Πειριθόου υἷα κρατερὸν Πολυποίτην,  <br>
            τὸν δὲ Λεοντῆα βροτολοιγῷ ἶσον Ἄρηϊ.  <br>
        </P>
        <P><A>12.131</A>  τὼ μὲν ἄρα προπάροιθε πυλάων ὑψηλάων  <br>
            ἕστασαν ὡς ὅτε τε δρύες οὔρεσιν ὑψικάρηνοι,  <br>
            αἵ τ' ἄνεμον μίμνουσι καὶ ὑετὸν ἤματα πάντα  <br>
            ῥίζῃσιν μεγάλῃσι διηνεκέεσσ' ἀραρυῖαι:  <br>
            ὣς ἄρα τὼ χείρεσσι πεποιθότες ἠδὲ βίηφι  <br>
            μίμνον ἐπερχόμενον μέγαν Ἄσιον οὐδὲ φέβοντο.  <br>
        </P>
        <P><A>12.137</A>  οἳ δ' ἰθὺς πρὸς τεῖχος ἐΰδμητον βόας αὔας  <br>
            ὑψόσ' ἀνασχόμενοι ἔκιον μεγάλῳ ἀλαλητῷ  <br>
            Ἄσιον ἀμφὶ ἄνακτα καὶ Ἰαμενὸν καὶ Ὀρέστην  <br>
            Ἀσιάδην τ' Ἀδάμαντα Θόωνά τε Οἰνόμαόν τε.  <br>
        </P>
        <P><A>12.141</A>  οἳ δ' ἤτοι εἷος μὲν ἐϋκνήμιδας Ἀχαιοὺς  <br>
            ὄρνυον ἔνδον ἐόντες ἀμύνεσθαι περὶ νηῶν:  <br>
            αὐτὰρ ἐπεὶ δὴ τεῖχος ἐπεσσυμένους ἐνόησαν  <br>
            Τρῶας, ἀτὰρ Δαναῶν γένετο ἰαχή τε φόβος τε,  <br>
        </P>
        <P><A>12.145</A>  ἐκ δὲ τὼ ἀΐξαντε πυλάων πρόσθε μαχέσθην  <br>
            ἀγροτέροισι σύεσσιν ἐοικότε, τώ τ' ἐν ὄρεσσιν  <br>
            ἀνδρῶν ἠδὲ κυνῶν δέχαται κολοσυρτὸν ἰόντα,  <br>
            δοχμώ τ' ἀΐσσοντε περὶ σφίσιν ἄγνυτον ὕλην  <br>
            πρυμνὴν ἐκτάμνοντες, ὑπαὶ δέ τε κόμπος ὀδόντων  <br>
            γίγνεται εἰς ὅ κέ τίς τε βαλὼν ἐκ θυμὸν ἕληται:  <br>
        </P>
        <P><A>12.151</A>  ὣς τῶν κόμπει χαλκὸς ἐπὶ στήθεσσι φαεινὸς  <br>
            ἄντην βαλλομένων: μάλα γὰρ κρατερῶς ἐμάχοντο  <br>
            λαοῖσιν καθύπερθε πεποιθότες ἠδὲ βίηφιν.  <br>
        </P>
        <P><A>12.154</A>  οἳ δ' ἄρα χερμαδίοισιν ἐϋδμήτων ἀπὸ πύργων  <br>
            βάλλον ἀμυνόμενοι σφῶν τ' αὐτῶν καὶ κλισιάων  <br>
            νηῶν τ' ὠκυπόρων: νιφάδες δ' ὡς πῖπτον ἔραζε,  <br>
            ἅς τ' ἄνεμος ζαὴς νέφεα σκιόεντα δονήσας  <br>
            ταρφειὰς κατέχευεν ἐπὶ χθονὶ πουλυβοτείρῃ:  <br>
            ὣς τῶν ἐκ χειρῶν βέλεα ῥέον ἠμὲν Ἀχαιῶν  <br>
            ἠδὲ καὶ ἐκ Τρώων: κόρυθες δ' ἀμφ' αὖον ἀΰτευν  <br>
            βαλλομένων μυλάκεσσι καὶ ἀσπίδες ὀμφαλόεσσαι.  <br>
        </P>
        <P><A>12.162</A>  δή ῥα τότ' ᾤμωξεν καὶ ὣ πεπλήγετο μηρὼ  <br>
            Ἄσιος Ὑρτακίδης, καὶ ἀλαστήσας ἔπος ηὔδα:  <br>
            Ζεῦ πάτερ ἦ ῥά νυ καὶ σὺ φιλοψευδὴς ἐτέτυξο  <br>
            πάγχυ μάλ': οὐ γὰρ ἔγωγ' ἐφάμην ἥρωας Ἀχαιοὺς  <br>
            σχήσειν ἡμέτερόν γε μένος καὶ χεῖρας ἀάπτους.  <br>
        </P>
        <P><A>12.167</A>  οἳ δ', ὥς τε σφῆκες μέσον αἰόλοι ἠὲ μέλισσαι  <br>
            οἰκία ποιήσωνται ὁδῷ ἔπι παιπαλοέσσῃ,  <br>
            οὐδ' ἀπολείπουσιν κοῖλον δόμον, ἀλλὰ μένοντες  <br>
            ἄνδρας θηρητῆρας ἀμύνονται περὶ τέκνων,  <br>
            ὣς οἵ γ' οὐκ ἐθέλουσι πυλάων καὶ δύ' ἐόντε  <br>
            χάσσασθαι πρίν γ' ἠὲ κατακτάμεν ἠὲ ἁλῶναι.  <br>
        </P>
        <P><A>12.173</A>  ὣς ἔφατ', οὐδὲ Διὸς πεῖθε φρένα ταῦτ' ἀγορεύων:  <br>
            Ἕκτορι γάρ οἱ θυμὸς ἐβούλετο κῦδος ὀρέξαι.  <br>
        </P>
        <P><A>12.175</A>  ἄλλοι δ' ἀμφ' ἄλλῃσι μάχην ἐμάχοντο πύλῃσιν:  <br>
            ἀργαλέον δέ με ταῦτα θεὸν ὣς πάντ' ἀγορεῦσαι:  <br>
            πάντῃ γὰρ περὶ τεῖχος ὀρώρει θεσπιδαὲς πῦρ  <br>
            λάϊνον: Ἀργεῖοι δὲ καὶ ἀχνύμενοί περ ἀνάγκῃ  <br>
            νηῶν ἠμύνοντο: θεοὶ δ' ἀκαχήατο θυμὸν  <br>
            πάντες ὅσοι Δαναοῖσι μάχης ἐπιτάρροθοι ἦσαν.  <br>
        </P>
        <P><A>12.181</A>  σὺν δ' ἔβαλον Λαπίθαι πόλεμον καὶ δηϊοτῆτα.  <br>
            ἔνθ' αὖ Πειριθόου υἱὸς κρατερὸς Πολυποίτης  <br>
            δουρὶ βάλεν Δάμασον κυνέης διὰ χαλκοπαρῄου:  <br>
            οὐδ' ἄρα χαλκείη κόρυς ἔσχεθεν, ἀλλὰ διὰ πρὸ  <br>
            αἰχμὴ χαλκείη ῥῆξ' ὀστέον, ἐγκέφαλος δὲ  <br>
            ἔνδον ἅπας πεπάλακτο: δάμασσε δέ μιν μεμαῶτα:  <br>
            αὐτὰρ ἔπειτα Πύλωνα καὶ Ὄρμενον ἐξενάριξεν.  <br>
        </P>
        <P><A>12.188</A>  υἱὸν δ' Ἀντιμάχοιο Λεοντεὺς ὄζος Ἄρηος  <br>
            Ἱππόμαχον βάλε δουρὶ κατὰ ζωστῆρα τυχήσας.  <br>
            αὖτις δ' ἐκ κολεοῖο ἐρυσσάμενος ξίφος ὀξὺ  <br>
            Ἀντιφάτην μὲν πρῶτον ἐπαΐξας δι' ὁμίλου  <br>
            πλῆξ' αὐτοσχεδίην: ὃ δ' ἄρ' ὕπτιος οὔδει ἐρείσθη:  <br>
            αὐτὰρ ἔπειτα Μένωνα καὶ Ἰαμενὸν καὶ Ὀρέστην  <br>
            πάντας ἐπασσυτέρους πέλασε χθονὶ πουλυβοτείρῃ.  <br>
        </P>
        <P><A>12.195</A>  ὄφρ' οἳ τοὺς ἐνάριζον ἀπ' ἔντεα μαρμαίροντα,  <br>
            τόφρ' οἳ Πουλυδάμαντι καὶ Ἕκτορι κοῦροι ἕποντο,  <br>
            οἳ πλεῖστοι καὶ ἄριστοι ἔσαν, μέμασαν δὲ μάλιστα  <br>
            τεῖχός τε ῥήξειν καὶ ἐνιπρήσειν πυρὶ νῆας,  <br>
            οἵ ῥ' ἔτι μερμήριζον ἐφεσταότες παρὰ τάφρῳ.  <br>
        </P>
        <P><A>12.200</A>  ὄρνις γάρ σφιν ἐπῆλθε περησέμεναι μεμαῶσιν  <br>
            αἰετὸς ὑψιπέτης ἐπ' ἀριστερὰ λαὸν ἐέργων  <br>
            φοινήεντα δράκοντα φέρων ὀνύχεσσι πέλωρον  <br>
            ζωὸν ἔτ' ἀσπαίροντα, καὶ οὔ πω λήθετο χάρμης,  <br>
            κόψε γὰρ αὐτὸν ἔχοντα κατὰ στῆθος παρὰ δειρὴν  <br>
            ἰδνωθεὶς ὀπίσω: ὃ δ' ἀπὸ ἕθεν ἧκε χαμᾶζε  <br>
            ἀλγήσας ὀδύνῃσι, μέσῳ δ' ἐνὶ κάββαλ' ὁμίλῳ,  <br>
            αὐτὸς δὲ κλάγξας πέτετο πνοιῇς ἀνέμοιο.  <br>
            Τρῶες δ' ἐρρίγησαν ὅπως ἴδον αἰόλον ὄφιν  <br>
            κείμενον ἐν μέσσοισι Διὸς τέρας αἰγιόχοιο.  <br>
        </P>
        <P><A>12.210</A>  δὴ τότε Πουλυδάμας θρασὺν Ἕκτορα εἶπε παραστάς:  <br>
            Ἕκτορ ἀεὶ μέν πώς μοι ἐπιπλήσσεις ἀγορῇσιν  <br>
            ἐσθλὰ φραζομένῳ, ἐπεὶ οὐδὲ μὲν οὐδὲ ἔοικε  <br>
            δῆμον ἐόντα παρὲξ ἀγορευέμεν, οὔτ' ἐνὶ βουλῇ  <br>
            οὔτέ ποτ' ἐν πολέμῳ, σὸν δὲ κράτος αἰὲν ἀέξειν:  <br>
        </P>
        <P><A>12.215</A>  νῦν αὖτ' ἐξερέω ὥς μοι δοκεῖ εἶναι ἄριστα.  <br>
            μὴ ἴομεν Δαναοῖσι μαχησόμενοι περὶ νηῶν.  <br>
            ὧδε γὰρ ἐκτελέεσθαι ὀΐομαι, εἰ ἐτεόν γε  <br>
            Τρωσὶν ὅδ' ὄρνις ἦλθε περησέμεναι μεμαῶσιν  <br>
            αἰετὸς ὑψιπέτης ἐπ' ἀριστερὰ λαὸν ἐέργων  <br>
            φοινήεντα δράκοντα φέρων ὀνύχεσσι πέλωρον  <br>
            ζωόν: ἄφαρ δ' ἀφέηκε πάρος φίλα οἰκί' ἱκέσθαι,  <br>
            οὐδ' ἐτέλεσσε φέρων δόμεναι τεκέεσσιν ἑοῖσιν.  <br>
        </P>
        <P><A>12.223</A>  ὣς ἡμεῖς, εἴ πέρ τε πύλας καὶ τεῖχος Ἀχαιῶν  <br>
            ῥηξόμεθα σθένεϊ μεγάλῳ, εἴξωσι δ' Ἀχαιοί,  <br>
            οὐ κόσμῳ παρὰ ναῦφιν ἐλευσόμεθ' αὐτὰ κέλευθα:  <br>
            πολλοὺς γὰρ Τρώων καταλείψομεν, οὕς κεν Ἀχαιοὶ  <br>
            χαλκῷ δῃώσωσιν ἀμυνόμενοι περὶ νηῶν.  <br>
            ὧδέ χ' ὑποκρίναιτο θεοπρόπος, ὃς σάφα θυμῷ  <br>
            εἰδείη τεράων καί οἱ πειθοίατο λαοί.  <br>
        </P>
        <P><A>12.230</A>  τὸν δ' ἄρ' ὑπόδρα ἰδὼν προσέφη κορυθαίολος Ἕκτωρ:  <br>
            Πουλυδάμα, σὺ μὲν οὐκ ἔτ' ἐμοὶ φίλα ταῦτ' ἀγορεύεις:  <br>
            οἶσθα καὶ ἄλλον μῦθον ἀμείνονα τοῦδε νοῆσαι.  <br>
            εἰ δ' ἐτεὸν δὴ τοῦτον ἀπὸ σπουδῆς ἀγορεύεις,  <br>
            ἐξ ἄρα δή τοι ἔπειτα θεοὶ φρένας ὤλεσαν αὐτοί,  <br>
        </P>
        <P><A>12.235</A>  ὃς κέλεαι Ζηνὸς μὲν ἐριγδούποιο λαθέσθαι  <br>
            βουλέων, ἅς τέ μοι αὐτὸς ὑπέσχετο καὶ κατένευσε:  <br>
            τύνη δ' οἰωνοῖσι τανυπτερύγεσσι κελεύεις  <br>
            πείθεσθαι, τῶν οὔ τι μετατρέπομ' οὐδ' ἀλεγίζω  <br>
            εἴτ' ἐπὶ δεξί' ἴωσι πρὸς ἠῶ τ' ἠέλιόν τε,  <br>
            εἴτ' ἐπ' ἀριστερὰ τοί γε ποτὶ ζόφον ἠερόεντα.  <br>
            ἡμεῖς δὲ μεγάλοιο Διὸς πειθώμεθα βουλῇ,  <br>
            ὃς πᾶσι θνητοῖσι καὶ ἀθανάτοισιν ἀνάσσει.  <br>
        </P>
        <P><A>12.243</A>  εἷς οἰωνὸς ἄριστος ἀμύνεσθαι περὶ πάτρης.  <br>
            τίπτε σὺ δείδοικας πόλεμον καὶ δηϊοτῆτα;  <br>
            εἴ περ γάρ τ' ἄλλοι γε περὶ κτεινώμεθα πάντες  <br>
            νηυσὶν ἐπ' Ἀργείων, σοὶ δ' οὐ δέος ἔστ' ἀπολέσθαι:  <br>
            οὐ γάρ τοι κραδίη μενεδήϊος οὐδὲ μαχήμων.  <br>
        </P>
        <P><A>12.248</A>  εἰ δὲ σὺ δηϊοτῆτος ἀφέξεαι, ἠέ τιν' ἄλλον  <br>
            παρφάμενος ἐπέεσσιν ἀποτρέψεις πολέμοιο,  <br>
            αὐτίκ' ἐμῷ ὑπὸ δουρὶ τυπεὶς ἀπὸ θυμὸν ὀλέσσεις.  <br>
        </P>
        <P><A>12.251</A>  ὣς ἄρα φωνήσας ἡγήσατο, τοὶ δ' ἅμ' ἕποντο  <br>
            ἠχῇ θεσπεσίῃ: ἐπὶ δὲ Ζεὺς τερπικέραυνος  <br>
            ὦρσεν ἀπ' Ἰδαίων ὀρέων ἀνέμοιο θύελλαν,  <br>
            ἥ ῥ' ἰθὺς νηῶν κονίην φέρεν: αὐτὰρ Ἀχαιῶν  <br>
            θέλγε νόον, Τρωσὶν δὲ καὶ Ἕκτορι κῦδος ὄπαζε.  <br>
        </P>
        <P><A>12.256</A>  τοῦ περ δὴ τεράεσσι πεποιθότες ἠδὲ βίηφι  <br>
            ῥήγνυσθαι μέγα τεῖχος Ἀχαιῶν πειρήτιζον.  <br>
            κρόσσας μὲν πύργων ἔρυον, καὶ ἔρειπον ἐπάλξεις,  <br>
            στήλας τε προβλῆτας ἐμόχλεον, ἃς ἄρ' Ἀχαιοὶ  <br>
            πρώτας ἐν γαίῃ θέσαν ἔμμεναι ἔχματα πύργων.  <br>
            τὰς οἵ γ' αὐέρυον, ἔλποντο δὲ τεῖχος Ἀχαιῶν  <br>
        </P>
        <P><A>12.262</A>  ῥήξειν: οὐδέ νύ πω Δαναοὶ χάζοντο κελεύθου,  <br>
            ἀλλ' οἵ γε ῥινοῖσι βοῶν φράξαντες ἐπάλξεις  <br>
            βάλλον ἀπ' αὐτάων δηΐους ὑπὸ τεῖχος ἰόντας.  <br>
        </P>
        <P><A>12.265</A>  ἀμφοτέρω δ' Αἴαντε κελευτιόωντ' ἐπὶ πύργων  <br>
            πάντοσε φοιτήτην μένος ὀτρύνοντες Ἀχαιῶν.  <br>
            ἄλλον μειλιχίοις, ἄλλον στερεοῖς ἐπέεσσι  <br>
            νείκεον, ὅν τινα πάγχυ μάχης μεθιέντα ἴδοιεν:  <br>
        </P>
        <P><A>12.269</A>  ὦ φίλοι Ἀργείων ὅς τ' ἔξοχος ὅς τε μεσήεις  <br>
            ὅς τε χερειότερος, ἐπεὶ οὔ πω πάντες ὁμοῖοι  <br>
            ἀνέρες ἐν πολέμῳ, νῦν ἔπλετο ἔργον ἅπασι:  <br>
            καὶ δ' αὐτοὶ τόδε που γιγνώσκετε. μή τις ὀπίσσω  <br>
            τετράφθω ποτὶ νῆας ὁμοκλητῆρος ἀκούσας,  <br>
        </P>
        <P><A>12.274</A>  ἀλλὰ πρόσω ἵεσθε καὶ ἀλλήλοισι κέλεσθε,  <br>
            αἴ κε Ζεὺς δώῃσιν Ὀλύμπιος ἀστεροπητὴς  <br>
            νεῖκος ἀπωσαμένους δηΐους προτὶ ἄστυ δίεσθαι.  <br>
            ὣς τώ γε προβοῶντε μάχην ὄτρυνον Ἀχαιῶν.  <br>
        </P>
        <P><A>12.278</A>  τῶν δ', ὥς τε νιφάδες χιόνος πίπτωσι θαμειαὶ  <br>
            ἤματι χειμερίῳ, ὅτε τ' ὤρετο μητίετα Ζεὺς  <br>
            νιφέμεν ἀνθρώποισι πιφαυσκόμενος τὰ ἃ κῆλα:  <br>
            κοιμήσας δ' ἀνέμους χέει ἔμπεδον, ὄφρα καλύψῃ  <br>
            ὑψηλῶν ὀρέων κορυφὰς καὶ πρώονας ἄκρους  <br>
            καὶ πεδία λωτοῦντα καὶ ἀνδρῶν πίονα ἔργα,  <br>
        </P>
        <P><A>12.284</A>  καί τ' ἐφ' ἁλὸς πολιῆς κέχυται λιμέσιν τε καὶ ἀκταῖς,  <br>
            κῦμα δέ μιν προσπλάζον ἐρύκεται: ἄλλά τε πάντα  <br>
            εἴλυται καθύπερθ', ὅτ' ἐπιβρίσῃ Διὸς ὄμβρος:  <br>
        </P>
        <P><A>12.287</A>  ὣς τῶν ἀμφοτέρωσε λίθοι πωτῶντο θαμειαί,  <br>
            αἱ μὲν ἄρ' ἐς Τρῶας, αἱ δ' ἐκ Τρώων ἐς Ἀχαιούς,  <br>
            βαλλομένων: τὸ δὲ τεῖχος ὕπερ πᾶν δοῦπος ὀρώρει.  <br>
        </P>
        <P><A>12.290</A>  οὐδ' ἄν πω τότε γε Τρῶες καὶ φαίδιμος Ἕκτωρ  <br>
            τείχεος ἐρρήξαντο πύλας καὶ μακρὸν ὀχῆα,  <br>
            εἰ μὴ ἄρ' υἱὸν ἑὸν Σαρπηδόνα μητίετα Ζεὺς  <br>
            ὦρσεν ἐπ' Ἀργείοισι λέονθ' ὣς βουσὶν ἕλιξιν.  <br>
        </P>
        <P><A>12.294</A>  αὐτίκα δ' ἀσπίδα μὲν πρόσθ' ἔσχετο πάντοσ' ἐΐσην  <br>
            καλὴν χαλκείην ἐξήλατον, ἣν ἄρα χαλκεὺς  <br>
            ἤλασεν, ἔντοσθεν δὲ βοείας ῥάψε θαμειὰς  <br>
            χρυσείῃς ῥάβδοισι διηνεκέσιν περὶ κύκλον.  <br>
            τὴν ἄρ' ὅ γε πρόσθε σχόμενος δύο δοῦρε τινάσσων  <br>
        </P>
        <P><A>12.299</A>  βῆ ῥ' ἴμεν ὥς τε λέων ὀρεσίτροφος, ὅς τ' ἐπιδευὴς  <br>
            δηρὸν ἔῃ κρειῶν, κέλεται δέ ἑ θυμὸς ἀγήνωρ  <br>
            μήλων πειρήσοντα καὶ ἐς πυκινὸν δόμον ἐλθεῖν:  <br>
        </P>
        <P><A>12.302</A>  εἴ περ γάρ χ' εὕρῃσι παρ' αὐτόφι βώτορας ἄνδρας  <br>
            σὺν κυσὶ καὶ δούρεσσι φυλάσσοντας περὶ μῆλα,  <br>
            οὔ ῥά τ' ἀπείρητος μέμονε σταθμοῖο δίεσθαι,  <br>
            ἀλλ' ὅ γ' ἄρ' ἢ ἥρπαξε μετάλμενος, ἠὲ καὶ αὐτὸς  <br>
            ἔβλητ' ἐν πρώτοισι θοῆς ἀπὸ χειρὸς ἄκοντι:  <br>
            ὥς ῥα τότ' ἀντίθεον Σαρπηδόνα θυμὸς ἀνῆκε  <br>
            τεῖχος ἐπαΐξαι διά τε ῥήξασθαι ἐπάλξεις.  <br>
        </P>
        <P><A>12.309</A>  αὐτίκα δὲ Γλαῦκον προσέφη παῖδ' Ἱππολόχοιο:  <br>
            Γλαῦκε τί ἢ δὴ νῶϊ τετιμήμεσθα μάλιστα  <br>
            ἕδρῃ τε κρέασίν τε ἰδὲ πλείοις δεπάεσσιν  <br>
            ἐν Λυκίῃ, πάντες δὲ θεοὺς ὣς εἰσορόωσι,  <br>
            καὶ τέμενος νεμόμεσθα μέγα Ξάνθοιο παρ' ὄχθας  <br>
            καλὸν φυταλιῆς καὶ ἀρούρης πυροφόροιο;  <br>
        </P>
        <P><A>12.315</A>  τὼ νῦν χρὴ Λυκίοισι μέτα πρώτοισιν ἐόντας  <br>
            ἑστάμεν ἠδὲ μάχης καυστείρης ἀντιβολῆσαι,  <br>
            ὄφρά τις ὧδ' εἴπῃ Λυκίων πύκα θωρηκτάων:  <br>
            οὐ μὰν ἀκλεέες Λυκίην κάτα κοιρανέουσιν  <br>
            ἡμέτεροι βασιλῆες, ἔδουσί τε πίονα μῆλα  <br>
            οἶνόν τ' ἔξαιτον μελιηδέα: ἀλλ' ἄρα καὶ ἲς  <br>
            ἐσθλή, ἐπεὶ Λυκίοισι μέτα πρώτοισι μάχονται.  <br>
        </P>
        <P><A>12.322</A>  ὦ πέπον εἰ μὲν γὰρ πόλεμον περὶ τόνδε φυγόντε  <br>
            αἰεὶ δὴ μέλλοιμεν ἀγήρω τ' ἀθανάτω τε  <br>
            ἔσσεσθ', οὔτέ κεν αὐτὸς ἐνὶ πρώτοισι μαχοίμην  <br>
            οὔτέ κε σὲ στέλλοιμι μάχην ἐς κυδιάνειραν:  <br>
            νῦν δ' ἔμπης γὰρ κῆρες ἐφεστᾶσιν θανάτοιο  <br>
            μυρίαι, ἃς οὐκ ἔστι φυγεῖν βροτὸν οὐδ' ὑπαλύξαι,  <br>
            ἴομεν ἠέ τῳ εὖχος ὀρέξομεν ἠέ τις ἡμῖν.  <br>
        </P>
        <P><A>12.329</A>  ὣς ἔφατ', οὐδὲ Γλαῦκος ἀπετράπετ' οὐδ' ἀπίθησε:  <br>
            τὼ δ' ἰθὺς βήτην Λυκίων μέγα ἔθνος ἄγοντε.  <br>
            τοὺς δὲ ἰδὼν ῥίγησ' υἱὸς Πετεῶο Μενεσθεύς:  <br>
            τοῦ γὰρ δὴ πρὸς πύργον ἴσαν κακότητα φέροντες.  <br>
            πάπτηνεν δ' ἀνὰ πύργον Ἀχαιῶν εἴ τιν' ἴδοιτο  <br>
            ἡγεμόνων, ὅς τίς οἱ ἀρὴν ἑτάροισιν ἀμύναι:  <br>
        </P>
        <P><A>12.335</A>  ἐς δ' ἐνόησ' Αἴαντε δύω πολέμου ἀκορήτω  <br>
            ἑσταότας, Τεῦκρόν τε νέον κλισίηθεν ἰόντα  <br>
            ἐγγύθεν: ἀλλ' οὔ πώς οἱ ἔην βώσαντι γεγωνεῖν:  <br>
            τόσσος γὰρ κτύπος ἦεν, ἀϋτὴ δ' οὐρανὸν ἷκε,  <br>
            βαλλομένων σακέων τε καὶ ἱπποκόμων τρυφαλειῶν  <br>
            καὶ πυλέων: πᾶσαι γὰρ ἐπώχατο, τοὶ δὲ κατ' αὐτὰς  <br>
            ἱστάμενοι πειρῶντο βίῃ ῥήξαντες ἐσελθεῖν.  <br>
        </P>
        <P><A>12.342</A>  αἶψα δ' ἐπ' Αἴαντα προΐει κήρυκα Θοώτην:  <br>
            ἔρχεο δῖε Θοῶτα, θέων Αἴαντα κάλεσσον,  <br>
            ἀμφοτέρω μὲν μᾶλλον: ὃ γάρ κ' ὄχ' ἄριστον ἁπάντων  <br>
            εἴη, ἐπεὶ τάχα τῇδε τετεύξεται αἰπὺς ὄλεθρος.  <br>
        </P>
        <P><A>12.346</A>  ὧδε γὰρ ἔβρισαν Λυκίων ἀγοί, οἳ τὸ πάρος περ  <br>
            ζαχρηεῖς τελέθουσι κατὰ κρατερὰς ὑσμίνας.  <br>
            εἰ δέ σφιν καὶ κεῖθι πόνος καὶ νεῖκος ὄρωρεν,  <br>
            ἀλλά περ οἶος ἴτω Τελαμώνιος ἄλκιμος Αἴας,  <br>
            καί οἱ Τεῦκρος ἅμα σπέσθω τόξων ἐῢ εἰδώς.  <br>
        </P>
        <P><A>12.351</A>  ὣς ἔφατ', οὐδ' ἄρα οἱ κῆρυξ ἀπίθησεν ἀκούσας,  <br>
            βῆ δὲ θέειν παρὰ τεῖχος Ἀχαιῶν χαλκοχιτώνων,  <br>
            στῆ δὲ παρ' Αἰάντεσσι κιών, εἶθαρ δὲ προσηύδα:  <br>
        </P>
        <P><A>12.354</A>  Αἴαντ' Ἀργείων ἡγήτορε χαλκοχιτώνων  <br>
            ἠνώγει Πετεῶο διοτρεφέος φίλος υἱὸς  <br>
            κεῖσ' ἴμεν, ὄφρα πόνοιο μίνυνθά περ ἀντιάσητον  <br>
            ἀμφοτέρω μὲν μᾶλλον: ὃ γάρ κ' ὄχ' ἄριστον ἁπάντων  <br>
            εἴη, ἐπεὶ τάχα κεῖθι τετεύξεται αἰπὺς ὄλεθρος:  <br>
            ὧδε γὰρ ἔβρισαν Λυκίων ἀγοί, οἳ τὸ πάρος περ  <br>
            ζαχρηεῖς τελέθουσι κατὰ κρατερὰς ὑσμίνας.  <br>
        </P>
        <P><A>12.361</A>  εἰ δὲ καὶ ἐνθάδε περ πόλεμος καὶ νεῖκος ὄρωρεν,  <br>
            ἀλλά περ οἶος ἴτω Τελαμώνιος ἄλκιμος Αἴας,  <br>
            καί οἱ Τεῦκρος ἅμα σπέσθω τόξων ἐῢ εἰδώς.  <br>
        </P>
        <P><A>12.364</A>  ὣς ἔφατ', οὐδ' ἀπίθησε μέγας Τελαμώνιος Αἴας.  <br>
            αὐτίκ' Ὀϊλιάδην ἔπεα πτερόεντα προσηύδα:  <br>
            Αἶαν σφῶϊ μὲν αὖθι, σὺ καὶ κρατερὸς Λυκομήδης,  <br>
            ἑσταότες Δαναοὺς ὀτρύνετον ἶφι μάχεσθαι:  <br>
            αὐτὰρ ἐγὼ κεῖσ' εἶμι καὶ ἀντιόω πολέμοιο:  <br>
            αἶψα δ' ἐλεύσομαι αὖτις, ἐπὴν εὖ τοῖς ἐπαμύνω.  <br>
        </P>
        <P><A>12.370</A>  ὣς ἄρα φωνήσας ἀπέβη Τελαμώνιος Αἴας,  <br>
            καί οἱ Τεῦκρος ἅμ' ᾖε κασίγνητος καὶ ὄπατρος:  <br>
            τοῖς δ' ἅμα Πανδίων Τεύκρου φέρε καμπύλα τόξα.  <br>
            εὖτε Μενεσθῆος μεγαθύμου πύργον ἵκοντο  <br>
            τείχεος ἐντὸς ἰόντες, ἐπειγομένοισι δ' ἵκοντο,  <br>
            οἳ δ' ἐπ' ἐπάλξεις βαῖνον ἐρεμνῇ λαίλαπι ἶσοι  <br>
            ἴφθιμοι Λυκίων ἡγήτορες ἠδὲ μέδοντες:  <br>
            σὺν δ' ἐβάλοντο μάχεσθαι ἐναντίον, ὦρτο δ' ἀϋτή.  <br>
        </P>
        <P><A>12.378</A>  Αἴας δὲ πρῶτος Τελαμώνιος ἄνδρα κατέκτα  <br>
            Σαρπήδοντος ἑταῖρον Ἐπικλῆα μεγάθυμον  <br>
            μαρμάρῳ ὀκριόεντι βαλών, ὅ ῥα τείχεος ἐντὸς  <br>
            κεῖτο μέγας παρ' ἔπαλξιν ὑπέρτατος: οὐδέ κέ μιν ῥέα  <br>
            χείρεσσ' ἀμφοτέρῃς ἔχοι ἀνὴρ οὐδὲ μάλ' ἡβῶν,  <br>
            οἷοι νῦν βροτοί εἰσ': ὃ δ' ἄρ' ὑψόθεν ἔμβαλ' ἀείρας,  <br>
        </P>
        <P><A>12.384</A>  θλάσσε δὲ τετράφαλον κυνέην, σὺν δ' ὀστέ' ἄραξε  <br>
            πάντ' ἄμυδις κεφαλῆς: ὃ δ' ἄρ' ἀρνευτῆρι ἐοικὼς  <br>
            κάππεσ' ἀφ' ὑψηλοῦ πύργου, λίπε δ' ὀστέα θυμός.  <br>
        </P>
        <P><A>12.387</A>  Τεῦκρος δὲ Γλαῦκον κρατερὸν παῖδ' Ἱππολόχοιο  <br>
            ἰῷ ἐπεσσύμενον βάλε τείχεος ὑψηλοῖο,  <br>
            ᾗ ῥ' ἴδε γυμνωθέντα βραχίονα, παῦσε δὲ χάρμης.  <br>
            ἂψ δ' ἀπὸ τείχεος ἆλτο λαθών, ἵνα μή τις Ἀχαιῶν  <br>
            βλήμενον ἀθρήσειε καὶ εὐχετόῳτ' ἐπέεσσι.  <br>
        </P>
        <P><A>12.392</A>  Σαρπήδοντι δ' ἄχος γένετο Γλαύκου ἀπιόντος  <br>
            αὐτίκ' ἐπεί τ' ἐνόησεν: ὅμως δ' οὐ λήθετο χάρμης,  <br>
            ἀλλ' ὅ γε Θεστορίδην Ἀλκμάονα δουρὶ τυχήσας  <br>
            νύξ', ἐκ δ' ἔσπασεν ἔγχος: ὃ δ' ἑσπόμενος πέσε δουρὶ  <br>
            πρηνής, ἀμφὶ δέ οἱ βράχε τεύχεα ποικίλα χαλκῷ,  <br>
        </P>
        <P><A>12.397</A>  Σαρπηδὼν δ' ἄρ' ἔπαλξιν ἑλὼν χερσὶ στιβαρῇσιν  <br>
            ἕλχ', ἣ δ' ἕσπετο πᾶσα διαμπερές, αὐτὰρ ὕπερθε  <br>
            τεῖχος ἐγυμνώθη, πολέεσσι δὲ θῆκε κέλευθον.  <br>
        </P>
        <P><A>12.400</A>  τὸν δ' Αἴας καὶ Τεῦκρος ὁμαρτήσανθ' ὃ μὲν ἰῷ  <br>
            βεβλήκει τελαμῶνα περὶ στήθεσσι φαεινὸν  <br>
            ἀσπίδος ἀμφιβρότης: ἀλλὰ Ζεὺς κῆρας ἄμυνε  <br>
            παιδὸς ἑοῦ, μὴ νηυσὶν ἔπι πρύμνῃσι δαμείη:  <br>
        </P>
        <P><A>12.404</A>  Αἴας δ' ἀσπίδα νύξεν ἐπάλμενος, οὐδὲ διὰ πρὸ  <br>
            ἤλυθεν ἐγχείη, στυφέλιξε δέ μιν μεμαῶτα.  <br>
            χώρησεν δ' ἄρα τυτθὸν ἐπάλξιος: οὐδ' ὅ γε πάμπαν  <br>
            χάζετ', ἐπεί οἱ θυμὸς ἐέλπετο κῦδος ἀρέσθαι.  <br>
            κέκλετο δ' ἀντιθέοισιν ἑλιξάμενος Λυκίοισιν:  <br>
        </P>
        <P><A>12.409</A>  ὦ Λύκιοι τί τ' ἄρ' ὧδε μεθίετε θούριδος ἀλκῆς;  <br>
            ἀργαλέον δέ μοί ἐστι καὶ ἰφθίμῳ περ ἐόντι  <br>
            μούνῳ ῥηξαμένῳ θέσθαι παρὰ νηυσὶ κέλευθον:  <br>
            ἀλλ' ἐφομαρτεῖτε: πλεόνων δέ τι ἔργον ἄμεινον.  <br>
        </P>
        <P><A>12.413</A>  ὣς ἔφαθ', οἳ δὲ ἄνακτος ὑποδείσαντες ὁμοκλὴν  <br>
            μᾶλλον ἐπέβρισαν βουληφόρον ἀμφὶ ἄνακτα.  <br>
            Ἀργεῖοι δ' ἑτέρωθεν ἐκαρτύναντο φάλαγγας  <br>
            τείχεος ἔντοσθεν, μέγα δέ σφισι φαίνετο ἔργον:  <br>
        </P>
        <P><A>12.417</A>  οὔτε γὰρ ἴφθιμοι Λύκιοι Δαναῶν ἐδύναντο  <br>
            τεῖχος ῥηξάμενοι θέσθαι παρὰ νηυσὶ κέλευθον,  <br>
            οὔτέ ποτ' αἰχμηταὶ Δαναοὶ Λυκίους ἐδύναντο  <br>
            τείχεος ἂψ ὤσασθαι, ἐπεὶ τὰ πρῶτα πέλασθεν.  <br>
        </P>
        <P><A>12.421</A>  ἀλλ' ὥς τ' ἀμφ' οὔροισι δύ' ἀνέρε δηριάασθον  <br>
            μέτρ' ἐν χερσὶν ἔχοντες ἐπιξύνῳ ἐν ἀρούρῃ,  <br>
            ὥ τ' ὀλίγῳ ἐνὶ χώρῳ ἐρίζητον περὶ ἴσης,  <br>
            ὣς ἄρα τοὺς διέεργον ἐπάλξιες: οἳ δ' ὑπὲρ αὐτέων  <br>
            δῄουν ἀλλήλων ἀμφὶ στήθεσσι βοείας  <br>
            ἀσπίδας εὐκύκλους λαισήϊά τε πτερόεντα.  <br>
        </P>
        <P><A>12.427</A>  πολλοὶ δ' οὐτάζοντο κατὰ χρόα νηλέϊ χαλκῷ,  <br>
            ἠμὲν ὅτεῳ στρεφθέντι μετάφρενα γυμνωθείη  <br>
            μαρναμένων, πολλοὶ δὲ διαμπερὲς ἀσπίδος αὐτῆς.  <br>
            πάντῃ δὴ πύργοι καὶ ἐπάλξιες αἵματι φωτῶν  <br>
            ἐρράδατ' ἀμφοτέρωθεν ἀπὸ Τρώων καὶ Ἀχαιῶν.  <br>
        </P>
        <P><A>12.432</A>  ἀλλ' οὐδ' ὧς ἐδύναντο φόβον ποιῆσαι Ἀχαιῶν,  <br>
            ἀλλ' ἔχον ὥς τε τάλαντα γυνὴ χερνῆτις ἀληθής,  <br>
            ἥ τε σταθμὸν ἔχουσα καὶ εἴριον ἀμφὶς ἀνέλκει  <br>
            ἰσάζουσ', ἵνα παισὶν ἀεικέα μισθὸν ἄρηται:  <br>
        </P>
        <P><A>12.436</A>  ὣς μὲν τῶν ἐπὶ ἶσα μάχη τέτατο πτόλεμός τε,  <br>
            πρίν γ' ὅτε δὴ Ζεὺς κῦδος ὑπέρτερον Ἕκτορι δῶκε  <br>
            Πριαμίδῃ, ὃς πρῶτος ἐσήλατο τεῖχος Ἀχαιῶν.  <br>
            ἤϋσεν δὲ διαπρύσιον Τρώεσσι γεγωνώς:  <br>
            ὄρνυσθ' ἱππόδαμοι Τρῶες, ῥήγνυσθε δὲ τεῖχος  <br>
            Ἀργείων καὶ νηυσὶν ἐνίετε θεσπιδαὲς πῦρ.  <br>
        </P>
        <P><A>12.442</A>  ὣς φάτ' ἐποτρύνων, οἳ δ' οὔασι πάντες ἄκουον,  <br>
            ἴθυσαν δ' ἐπὶ τεῖχος ἀολλέες: οἳ μὲν ἔπειτα  <br>
            κροσσάων ἐπέβαινον ἀκαχμένα δούρατ' ἔχοντες,  <br>
        </P>
        <P><A>12.445</A>  Ἕκτωρ δ' ἁρπάξας λᾶαν φέρεν, ὅς ῥα πυλάων  <br>
            ἑστήκει πρόσθε πρυμνὸς παχύς, αὐτὰρ ὕπερθεν  <br>
            ὀξὺς ἔην: τὸν δ' οὔ κε δύ' ἀνέρε δήμου ἀρίστω  <br>
            ῥηϊδίως ἐπ' ἄμαξαν ἀπ' οὔδεος ὀχλίσσειαν,  <br>
            οἷοι νῦν βροτοί εἰσ': ὃ δέ μιν ῥέα πάλλε καὶ οἶος.  <br>
            τόν οἱ ἐλαφρὸν ἔθηκε Κρόνου πάϊς ἀγκυλομήτεω.  <br>
        </P>
        <P><A>12.451</A>  ὡς δ' ὅτε ποιμὴν ῥεῖα φέρει πόκον ἄρσενος οἰὸς  <br>
            χειρὶ λαβὼν ἑτέρῃ, ὀλίγον τέ μιν ἄχθος ἐπείγει,  <br>
            ὣς Ἕκτωρ ἰθὺς σανίδων φέρε λᾶαν ἀείρας,  <br>
            αἵ ῥα πύλας εἴρυντο πύκα στιβαρῶς ἀραρυίας  <br>
            δικλίδας ὑψηλάς: δοιοὶ δ' ἔντοσθεν ὀχῆες  <br>
            εἶχον ἐπημοιβοί, μία δὲ κληῒς ἐπαρήρει.  <br>
        </P>
        <P><A>12.457</A>  στῆ δὲ μάλ' ἐγγὺς ἰών, καὶ ἐρεισάμενος βάλε μέσσας  <br>
            εὖ διαβάς, ἵνα μή οἱ ἀφαυρότερον βέλος εἴη,  <br>
            ῥῆξε δ' ἀπ' ἀμφοτέρους θαιρούς: πέσε δὲ λίθος εἴσω  <br>
            βριθοσύνῃ, μέγα δ' ἀμφὶ πύλαι μύκον, οὐδ' ἄρ' ὀχῆες  <br>
            ἐσχεθέτην, σανίδες δὲ διέτμαγεν ἄλλυδις ἄλλη  <br>
        </P>
        <P><A>12.462</A>  λᾶος ὑπὸ ῥιπῆς: ὃ δ' ἄρ' ἔσθορε φαίδιμος Ἕκτωρ  <br>
            νυκτὶ θοῇ ἀτάλαντος ὑπώπια: λάμπε δὲ χαλκῷ  <br>
            σμερδαλέῳ, τὸν ἕεστο περὶ χροΐ, δοιὰ δὲ χερσὶ  <br>
            δοῦρ' ἔχεν: οὔ κέν τίς μιν ἐρύκακεν ἀντιβολήσας  <br>
            νόσφι θεῶν ὅτ' ἐσᾶλτο πύλας: πυρὶ δ' ὄσσε δεδήει.  <br>
        </P>
        <P><A>12.467</A>  κέκλετο δὲ Τρώεσσιν ἑλιξάμενος καθ' ὅμιλον  <br>
            τεῖχος ὑπερβαίνειν: τοὶ δ' ὀτρύνοντι πίθοντο.  <br>
            αὐτίκα δ' οἳ μὲν τεῖχος ὑπέρβασαν, οἳ δὲ κατ' αὐτὰς  <br>
            ποιητὰς ἐσέχυντο πύλας: Δαναοὶ δὲ φόβηθεν  <br>
            νῆας ἀνὰ γλαφυράς, ὅμαδος δ' ἀλίαστος ἐτύχθη.  <br>
        </P>
        <h4>ΙΛΙΑΔΟΣ Ν</h4>
        <P><A>13.1</A>  Ζεὺς δ' ἐπεὶ οὖν Τρῶάς τε καὶ Ἕκτορα νηυσὶ πέλασσε,  <br>
            τοὺς μὲν ἔα παρὰ τῇσι πόνον τ' ἐχέμεν καὶ ὀϊζὺν  <br>
            νωλεμέως, αὐτὸς δὲ πάλιν τρέπεν ὄσσε φαεινὼ  <br>
            νόσφιν ἐφ' ἱπποπόλων Θρῃκῶν καθορώμενος αἶαν  <br>
            Μυσῶν τ' ἀγχεμάχων καὶ ἀγαυῶν ἱππημολγῶν  <br>
            γλακτοφάγων Ἀβίων τε δικαιοτάτων ἀνθρώπων.  <br>
            ἐς Τροίην δ' οὐ πάμπαν ἔτι τρέπεν ὄσσε φαεινώ:  <br>
            οὐ γὰρ ὅ γ' ἀθανάτων τινα ἔλπετο ὃν κατὰ θυμὸν  <br>
            ἐλθόντ' ἢ Τρώεσσιν ἀρηξέμεν ἢ Δαναοῖσιν.  <br>
        </P>
        <P><A>13.10</A>  οὐδ' ἀλαοσκοπιὴν εἶχε κρείων ἐνοσίχθων:  <br>
            καὶ γὰρ ὃ θαυμάζων ἧστο πτόλεμόν τε μάχην τε  <br>
            ὑψοῦ ἐπ' ἀκροτάτης κορυφῆς Σάμου ὑληέσσης  <br>
            Θρηϊκίης: ἔνθεν γὰρ ἐφαίνετο πᾶσα μὲν Ἴδη,  <br>
            φαίνετο δὲ Πριάμοιο πόλις καὶ νῆες Ἀχαιῶν.  <br>
            ἔνθ' ἄρ' ὅ γ' ἐξ ἁλὸς ἕζετ' ἰών, ἐλέαιρε δ' Ἀχαιοὺς  <br>
            Τρωσὶν δαμναμένους, Διὶ δὲ κρατερῶς ἐνεμέσσα.  <br>
        </P>
        <P><A>13.17</A>  αὐτίκα δ' ἐξ ὄρεος κατεβήσετο παιπαλόεντος  <br>
            κραιπνὰ ποσὶ προβιβάς: τρέμε δ' οὔρεα μακρὰ καὶ ὕλη  <br>
            ποσσὶν ὑπ' ἀθανάτοισι Ποσειδάωνος ἰόντος.  <br>
            τρὶς μὲν ὀρέξατ' ἰών, τὸ δὲ τέτρατον ἵκετο τέκμωρ  <br>
            Αἰγάς, ἔνθα δέ οἱ κλυτὰ δώματα βένθεσι λίμνης  <br>
            χρύσεα μαρμαίροντα τετεύχαται ἄφθιτα αἰεί.  <br>
        </P>
        <P><A>13.23</A>  ἔνθ' ἐλθὼν ὑπ' ὄχεσφι τιτύσκετο χαλκόποδ' ἵππω  <br>
            ὠκυπέτα χρυσέῃσιν ἐθείρῃσιν κομόωντε,  <br>
            χρυσὸν δ' αὐτὸς ἔδυνε περὶ χροΐ, γέντο δ' ἱμάσθλην  <br>
            χρυσείην εὔτυκτον, ἑοῦ δ' ἐπεβήσετο δίφρου,  <br>
        </P>
        <P><A>13.27</A>  βῆ δ' ἐλάαν ἐπὶ κύματ': ἄταλλε δὲ κήτε' ὑπ' αὐτοῦ  <br>
            πάντοθεν ἐκ κευθμῶν, οὐδ' ἠγνοίησεν ἄνακτα:  <br>
            γηθοσύνῃ δὲ θάλασσα διίστατο: τοὶ δὲ πέτοντο  <br>
            ῥίμφα μάλ', οὐδ' ὑπένερθε διαίνετο χάλκεος ἄξων:  <br>
            τὸν δ' ἐς Ἀχαιῶν νῆας ἐΰσκαρθμοι φέρον ἵπποι.  <br>
        </P>
        <P><A>13.32</A>  ἔστι δέ τι σπέος εὐρὺ βαθείης βένθεσι λίμνης  <br>
            μεσσηγὺς Τενέδοιο καὶ Ἴμβρου παιπαλοέσσης:  <br>
            ἔνθ' ἵππους ἔστησε Ποσειδάων ἐνοσίχθων  <br>
            λύσας ἐξ ὀχέων, παρὰ δ' ἀμβρόσιον βάλεν εἶδαρ  <br>
            ἔδμεναι: ἀμφὶ δὲ ποσσὶ πέδας ἔβαλε χρυσείας  <br>
            ἀρρήκτους ἀλύτους, ὄφρ' ἔμπεδον αὖθι μένοιεν  <br>
            νοστήσαντα ἄνακτα: ὃ δ' ἐς στρατὸν ᾤχετ' Ἀχαιῶν.  <br>
        </P>
        <P><A>13.39</A>  Τρῶες δὲ φλογὶ ἶσοι ἀολλέες ἠὲ θυέλλῃ  <br>
            Ἕκτορι Πριαμίδῃ ἄμοτον μεμαῶτες ἕποντο  <br>
            ἄβρομοι αὐΐαχοι: ἔλποντο δὲ νῆας Ἀχαιῶν  <br>
            αἱρήσειν, κτενέειν δὲ παρ' αὐτόθι πάντας ἀρίστους.  <br>
        </P>
        <P><A>13.43</A>  ἀλλὰ Ποσειδάων γαιήοχος ἐννοσίγαιος  <br>
            Ἀργείους ὄτρυνε βαθείης ἐξ ἁλὸς ἐλθὼν  <br>
            εἰσάμενος Κάλχαντι δέμας καὶ ἀτειρέα φωνήν:  <br>
        </P>
        <P><A>13.46</A>  Αἴαντε πρώτω προσέφη μεμαῶτε καὶ αὐτώ:  <br>
            Αἴαντε σφὼ μέν τε σαώσετε λαὸν Ἀχαιῶν  <br>
            ἀλκῆς μνησαμένω, μὴ δὲ κρυεροῖο φόβοιο.  <br>
        </P>
        <P><A>13.49</A>  ἄλλῃ μὲν γὰρ ἔγωγ' οὐ δείδια χεῖρας ἀάπτους  <br>
            Τρώων, οἳ μέγα τεῖχος ὑπερκατέβησαν ὁμίλῳ:  <br>
            ἕξουσιν γὰρ πάντας ἐϋκνήμιδες Ἀχαιοί:  <br>
            τῇ δὲ δὴ αἰνότατον περιδείδια μή τι πάθωμεν,  <br>
            ᾗ ῥ' ὅ γ' ὁ λυσσώδης φλογὶ εἴκελος ἡγεμονεύει  <br>
            Ἕκτωρ, ὃς Διὸς εὔχετ' ἐρισθενέος πάϊς εἶναι.  <br>
        </P>
        <P><A>13.55</A>  σφῶϊν δ' ὧδε θεῶν τις ἐνὶ φρεσὶ ποιήσειεν  <br>
            αὐτώ θ' ἑστάμεναι κρατερῶς καὶ ἀνωγέμεν ἄλλους:  <br>
            τώ κε καὶ ἐσσύμενόν περ ἐρωήσαιτ' ἀπὸ νηῶν  <br>
            ὠκυπόρων, εἰ καί μιν Ὀλύμπιος αὐτὸς ἐγείρει.  <br>
        </P>
        <P><A>13.59</A>  ἦ καὶ σκηπανίῳ γαιήοχος ἐννοσίγαιος  <br>
            ἀμφοτέρω κεκοπὼς  πλῆσεν μένεος κρατεροῖο,  <br>
            γυῖα δ' ἔθηκεν ἐλαφρὰ πόδας καὶ χεῖρας ὕπερθεν.  <br>
        </P>
        <P><A>13.62</A>  αὐτὸς δ' ὥς τ' ἴρηξ ὠκύπτερος ὦρτο πέτεσθαι,  <br>
            ὅς ῥά τ' ἀπ' αἰγίλιπος πέτρης περιμήκεος ἀρθεὶς  <br>
            ὁρμήσῃ πεδίοιο διώκειν ὄρνεον ἄλλο,  <br>
            ὣς ἀπὸ τῶν ἤϊξε Ποσειδάων ἐνοσίχθων.  <br>
        </P>
        <P><A>13.66</A>  τοῖιν δ' ἔγνω πρόσθεν Ὀϊλῆος ταχὺς Αἴας,  <br>
            αἶψα δ' ἄρ' Αἴαντα προσέφη Τελαμώνιον υἱόν:  <br>
            Αἶαν ἐπεί τις νῶϊ θεῶν οἳ Ὄλυμπον ἔχουσι  <br>
            μάντεϊ εἰδόμενος κέλεται παρὰ νηυσὶ μάχεσθαι,  <br>
        </P>
        <P><A>13.70</A>  οὐδ' ὅ γε Κάλχας ἐστὶ θεοπρόπος οἰωνιστής:  <br>
            ἴχνια γὰρ μετόπισθε ποδῶν ἠδὲ κνημάων  <br>
            ῥεῖ' ἔγνων ἀπιόντος: ἀρίγνωτοι δὲ θεοί περ:  <br>
        </P>
        <P><A>13.73</A>  καὶ δ' ἐμοὶ αὐτῷ θυμὸς ἐνὶ στήθεσσι φίλοισι  <br>
            μᾶλλον ἐφορμᾶται πολεμίζειν ἠδὲ μάχεσθαι,  <br>
            μαιμώωσι δ' ἔνερθε πόδες καὶ χεῖρες ὕπερθε.  <br>
        </P>
        <P><A>13.76</A>  τὸν δ' ἀπαμειβόμενος προσέφη Τελαμώνιος Αἴας:  <br>
            οὕτω νῦν καὶ ἐμοὶ περὶ δούρατι χεῖρες ἄαπτοι  <br>
            μαιμῶσιν, καί μοι μένος ὤρορε, νέρθε δὲ ποσσὶν  <br>
            ἔσσυμαι ἀμφοτέροισι: μενοινώω δὲ καὶ οἶος  <br>
            Ἕκτορι Πριαμίδῃ ἄμοτον μεμαῶτι μάχεσθαι.  <br>
            ὣς οἳ μὲν τοιαῦτα πρὸς ἀλλήλους ἀγόρευον  <br>
            χάρμῃ γηθόσυνοι, τήν σφιν θεὸς ἔμβαλε θυμῷ:  <br>
        </P>
        <P><A>13.83</A>  τόφρα δὲ τοὺς ὄπιθεν γαιήοχος ὦρσεν Ἀχαιούς,  <br>
            οἳ παρὰ νηυσὶ θοῇσιν ἀνέψυχον φίλον ἦτορ.  <br>
            τῶν ῥ' ἅμα τ' ἀργαλέῳ καμάτῳ φίλα γυῖα λέλυντο,  <br>
            καί σφιν ἄχος κατὰ θυμὸν ἐγίγνετο δερκομένοισι  <br>
            Τρῶας, τοὶ μέγα τεῖχος ὑπερκατέβησαν ὁμίλῳ.  <br>
            τοὺς οἵ γ' εἰσορόωντες ὑπ' ὀφρύσι δάκρυα λεῖβον:  <br>
            οὐ γὰρ ἔφαν φεύξεσθαι ὑπ' ἐκ κακοῦ: ἀλλ' ἐνοσίχθων  <br>
        </P>
        <P><A>13.90</A>  ῥεῖα μετεισάμενος κρατερὰς ὄτρυνε φάλαγγας.  <br>
            Τεῦκρον ἔπι πρῶτον καὶ Λήϊτον ἦλθε κελεύων  <br>
            Πηνέλεών θ' ἥρωα Θόαντά τε Δηΐπυρόν τε  <br>
            Μηριόνην τε καὶ Ἀντίλοχον μήστωρας ἀϋτῆς:  <br>
            τοὺς ὅ γ' ἐποτρύνων ἔπεα πτερόεντα προσηύδα:  <br>
        </P>
        <P><A>13.95</A>  αἰδὼς Ἀργεῖοι, κοῦροι νέοι: ὔμμιν ἔγωγε  <br>
            μαρναμένοισι πέποιθα σαωσέμεναι νέας ἁμάς:  <br>
            εἰ δ' ὑμεῖς πολέμοιο μεθήσετε λευγαλέοιο,  <br>
            νῦν δὴ εἴδεται ἦμαρ ὑπὸ Τρώεσσι δαμῆναι.  <br>
        </P>
        <P><A>13.99</A>  ὢ πόποι ἦ μέγα θαῦμα τόδ' ὀφθαλμοῖσιν ὁρῶμαι  <br>
            δεινόν, ὃ οὔ ποτ' ἔγωγε τελευτήσεσθαι ἔφασκον,  <br>
            Τρῶας ἐφ' ἡμετέρας ἰέναι νέας, οἳ τὸ πάρος περ  <br>
            φυζακινῇς ἐλάφοισιν ἐοίκεσαν, αἵ τε καθ' ὕλην  <br>
            θώων παρδαλίων τε λύκων τ' ἤϊα πέλονται  <br>
            αὔτως ἠλάσκουσαι ἀνάλκιδες, οὐδ' ἔπι χάρμη:  <br>
            ὣς Τρῶες τὸ πρίν γε μένος καὶ χεῖρας Ἀχαιῶν  <br>
            μίμνειν οὐκ ἐθέλεσκον ἐναντίον, οὐδ' ἠβαιόν:  <br>
        </P>
        <P><A>13.107</A>  νῦν δὲ ἑκὰς πόλιος κοίλῃς ἐπὶ νηυσὶ μάχονται  <br>
            ἡγεμόνος κακότητι μεθημοσύνῃσί τε λαῶν,  <br>
            οἳ κείνῳ ἐρίσαντες ἀμυνέμεν οὐκ ἐθέλουσι  <br>
            νηῶν ὠκυπόρων, ἀλλὰ κτείνονται ἀν' αὐτάς.  <br>
        </P>
        <P><A>13.111</A>  ἀλλ' εἰ δὴ καὶ πάμπαν ἐτήτυμον αἴτιός ἐστιν  <br>
            ἥρως Ἀτρεΐδης εὐρὺ κρείων Ἀγαμέμνων  <br>
            οὕνεκ' ἀπητίμησε ποδώκεα Πηλεΐωνα,  <br>
            ἡμέας γ' οὔ πως ἔστι μεθιέμεναι πολέμοιο.  <br>
            ἀλλ' ἀκεώμεθα θᾶσσον: ἀκεσταί τοι φρένες ἐσθλῶν.  <br>
        </P>
        <P><A>13.116</A>  ὑμεῖς δ' οὐκ ἔτι καλὰ μεθίετε θούριδος ἀλκῆς  <br>
            πάντες ἄριστοι ἐόντες ἀνὰ στρατόν. οὐδ' ἂν ἔγωγε  <br>
            ἀνδρὶ μαχεσσαίμην ὅς τις πολέμοιο μεθείη  <br>
            λυγρὸς ἐών: ὑμῖν δὲ νεμεσσῶμαι περὶ κῆρι.  <br>
        </P>
        <P><A>13.120</A>  ὦ πέπονες τάχα δή τι κακὸν ποιήσετε μεῖζον  <br>
            τῇδε μεθημοσύνῃ: ἀλλ' ἐν φρεσὶ θέσθε ἕκαστος  <br>
            αἰδῶ καὶ νέμεσιν: δὴ γὰρ μέγα νεῖκος ὄρωρεν.  <br>
            Ἕκτωρ δὴ παρὰ νηυσὶ βοὴν ἀγαθὸς πολεμίζει  <br>
            καρτερός, ἔρρηξεν δὲ πύλας καὶ μακρὸν ὀχῆα.  <br>
        </P>
        <P><A>13.125</A>  ὥς ῥα κελευτιόων γαιήοχος ὦρσεν Ἀχαιούς.  <br>
            ἀμφὶ δ' ἄρ' Αἴαντας δοιοὺς ἵσταντο φάλαγγες  <br>
            καρτεραί, ἃς οὔτ' ἄν κεν Ἄρης ὀνόσαιτο μετελθὼν  <br>
            οὔτε κ' Ἀθηναίη λαοσσόος: οἳ γὰρ ἄριστοι  <br>
            κρινθέντες Τρῶάς τε καὶ Ἕκτορα δῖον ἔμιμνον,  <br>
        </P>
        <P><A>13.130</A>  φράξαντες δόρυ δουρί, σάκος σάκεϊ προθελύμνῳ:  <br>
            ἀσπὶς ἄρ' ἀσπίδ' ἔρειδε, κόρυς κόρυν, ἀνέρα δ' ἀνήρ:  <br>
            ψαῦον δ' ἱππόκομοι κόρυθες λαμπροῖσι φάλοισι  <br>
            νευόντων, ὡς πυκνοὶ ἐφέστασαν ἀλλήλοισιν:  <br>
            ἔγχεα δ' ἐπτύσσοντο θρασειάων ἀπὸ χειρῶν  <br>
            σειόμεν': οἳ δ' ἰθὺς φρόνεον, μέμασαν δὲ μάχεσθαι.  <br>
        </P>
        <P><A>13.136</A>  Τρῶες δὲ προὔτυψαν ἀολλέες, ἦρχε δ' ἄρ' Ἕκτωρ  <br>
            ἀντικρὺ μεμαώς, ὀλοοίτροχος ὣς ἀπὸ πέτρης,  <br>
            ὅν τε κατὰ στεφάνης ποταμὸς χειμάρροος ὤσῃ  <br>
            ῥήξας ἀσπέτῳ ὄμβρῳ ἀναιδέος ἔχματα πέτρης:  <br>
            ὕψι δ' ἀναθρῴσκων πέτεται, κτυπέει δέ θ' ὑπ' αὐτοῦ  <br>
            ὕλη: ὃ δ' ἀσφαλέως θέει ἔμπεδον, εἷος ἵκηται  <br>
            ἰσόπεδον, τότε δ' οὔ τι κυλίνδεται ἐσσύμενός περ:  <br>
        </P>
        <P><A>13.143</A>  ὣς Ἕκτωρ εἷος μὲν ἀπείλει μέχρι θαλάσσης  <br>
            ῥέα διελεύσεσθαι κλισίας καὶ νῆας Ἀχαιῶν  <br>
            κτείνων: ἀλλ' ὅτε δὴ πυκινῇς ἐνέκυρσε φάλαγξι  <br>
            στῆ ῥα μάλ' ἐγχριμφθείς: οἳ δ' ἀντίοι υἷες Ἀχαιῶν  <br>
            νύσσοντες ξίφεσίν τε καὶ ἔγχεσιν ἀμφιγύοισιν  <br>
            ὦσαν ἀπὸ σφείων: ὃ δὲ χασσάμενος πελεμίχθη.  <br>
        </P>
        <P><A>13.149</A>  ἤϋσεν δὲ διαπρύσιον Τρώεσσι γεγωνώς:  <br>
            Τρῶες καὶ Λύκιοι καὶ Δάρδανοι ἀγχιμαχηταὶ  <br>
            παρμένετ': οὔ τοι δηρὸν ἐμὲ σχήσουσιν Ἀχαιοὶ  <br>
            καὶ μάλα πυργηδὸν σφέας αὐτοὺς ἀρτύναντες,  <br>
            ἀλλ' ὀΐω χάσσονται ὑπ' ἔγχεος, εἰ ἐτεόν με  <br>
            ὦρσε θεῶν ὤριστος, ἐρίγδουπος πόσις Ἥρης.  <br>
            ὣς εἰπὼν ὄτρυνε μένος καὶ θυμὸν ἑκάστου.  <br>
        </P>
        <P><A>13.156</A>  Δηΐφοβος δ' ἐν τοῖσι μέγα φρονέων ἐβεβήκει  <br>
            Πριαμίδης, πρόσθεν δ' ἔχεν ἀσπίδα πάντοσ' ἐΐσην  <br>
            κοῦφα ποσὶ προβιβὰς καὶ ὑπασπίδια προποδίζων.  <br>
        </P>
        <P><A>13.159</A>  Μηριόνης δ' αὐτοῖο τιτύσκετο δουρὶ φαεινῷ  <br>
            καὶ βάλεν, οὐδ' ἀφάμαρτε, κατ' ἀσπίδα πάντοσ' ἐΐσην  <br>
            ταυρείην: τῆς δ' οὔ τι διήλασεν, ἀλλὰ πολὺ πρὶν  <br>
            ἐν καυλῷ ἐάγη δολιχὸν δόρυ: Δηΐφοβος δὲ  <br>
            ἀσπίδα ταυρείην σχέθ' ἀπὸ ἕο, δεῖσε δὲ θυμῷ  <br>
            ἔγχος Μηριόναο δαΐφρονος: αὐτὰρ ὅ γ' ἥρως  <br>
        </P>
        <P><A>13.165</A>  ἂψ ἑτάρων εἰς ἔθνος ἐχάζετο, χώσατο δ' αἰνῶς  <br>
            ἀμφότερον, νίκης τε καὶ ἔγχεος ὃ ξυνέαξε.  <br>
            βῆ δ' ἰέναι παρά τε κλισίας καὶ νῆας Ἀχαιῶν  <br>
            οἰσόμενος δόρυ μακρόν, ὅ οἱ κλισίηφι λέλειπτο.  <br>
        </P>
        <P><A>13.169</A>  οἳ δ' ἄλλοι μάρναντο, βοὴ δ' ἄσβεστος ὀρώρει.  <br>
            Τεῦκρος δὲ πρῶτος Τελαμώνιος ἄνδρα κατέκτα  <br>
            Ἴμβριον αἰχμητὴν πολυΐππου Μέντορος υἱόν:  <br>
            ναῖε δὲ Πήδαιον πρὶν ἐλθεῖν υἷας Ἀχαιῶν,  <br>
            κούρην δὲ Πριάμοιο νόθην ἔχε, Μηδεσικάστην:  <br>
            αὐτὰρ ἐπεὶ Δαναῶν νέες ἤλυθον ἀμφιέλισσαι,  <br>
            ἂψ ἐς Ἴλιον ἦλθε, μετέπρεπε δὲ Τρώεσσι,  <br>
            ναῖε δὲ πὰρ Πριάμῳ: ὃ δέ μιν τίεν ἶσα τέκεσσι.  <br>
        </P>
        <P><A>13.177</A>  τόν ῥ' υἱὸς Τελαμῶνος ὑπ' οὔατος ἔγχεϊ μακρῷ  <br>
            νύξ', ἐκ δ' ἔσπασεν ἔγχος: ὃ δ' αὖτ' ἔπεσεν μελίη ὣς  <br>
            ἥ τ' ὄρεος κορυφῇ ἕκαθεν περιφαινομένοιο  <br>
            χαλκῷ ταμνομένη τέρενα χθονὶ φύλλα πελάσσῃ:  <br>
            ὣς πέσεν, ἀμφὶ δέ οἱ βράχε τεύχεα ποικίλα χαλκῷ.  <br>
            Τεῦκρος δ' ὁρμήθη μεμαὼς ἀπὸ τεύχεα δῦσαι:  <br>
        </P>
        <P><A>13.183</A>  Ἕκτωρ δ' ὁρμηθέντος ἀκόντισε δουρὶ φαεινῷ.  <br>
            ἀλλ' ὃ μὲν ἄντα ἰδὼν ἠλεύατο χάλκεον ἔγχος  <br>
            τυτθόν: ὃ δ' Ἀμφίμαχον Κτεάτου υἷ' Ἀκτορίωνος  <br>
            νισόμενον πόλεμον δὲ κατὰ στῆθος βάλε δουρί:  <br>
            δούπησεν δὲ πεσών, ἀράβησε δὲ τεύχε' ἐπ' αὐτῷ.  <br>
        </P>
        <P><A>13.188</A>  Ἕκτωρ δ' ὁρμήθη κόρυθα κροτάφοις ἀραρυῖαν  <br>
            κρατὸς ἀφαρπάξαι μεγαλήτορος Ἀμφιμάχοιο:  <br>
            Αἴας δ' ὁρμηθέντος ὀρέξατο δουρὶ φαεινῷ  <br>
            Ἕκτορος: ἀλλ' οὔ πῃ χροὸς εἴσατο, πᾶς δ' ἄρα χαλκῷ  <br>
            σμερδαλέῳ κεκάλυφθ': ὃ δ' ἄρ' ἀσπίδος ὀμφαλὸν οὖτα,  <br>
            ὦσε δέ μιν σθένεϊ μεγάλῳ: ὃ δὲ χάσσατ' ὀπίσσω  <br>
            νεκρῶν ἀμφοτέρων, τοὺς δ' ἐξείρυσσαν Ἀχαιοί.  <br>
        </P>
        <P><A>13.195</A>  Ἀμφίμαχον μὲν ἄρα Στιχίος δῖός τε Μενεσθεὺς  <br>
            ἀρχοὶ Ἀθηναίων κόμισαν μετὰ λαὸν Ἀχαιῶν:  <br>
            Ἴμβριον αὖτ' Αἴαντε μεμαότε θούριδος ἀλκῆς  <br>
        </P>
        <P><A>13.198</A>  ὥς τε δύ' αἶγα λέοντε κυνῶν ὕπο καρχαροδόντων  <br>
            ἁρπάξαντε φέρητον ἀνὰ ῥωπήϊα πυκνὰ  <br>
            ὑψοῦ ὑπὲρ γαίης μετὰ γαμφηλῇσιν ἔχοντε,  <br>
            ὥς ῥα τὸν ὑψοῦ ἔχοντε δύω Αἴαντε κορυστὰ  <br>
        </P>
        <P><A>13.202</A>  τεύχεα συλήτην: κεφαλὴν δ' ἁπαλῆς ἀπὸ δειρῆς  <br>
            κόψεν Ὀϊλιάδης κεχολωμένος Ἀμφιμάχοιο,  <br>
            ἧκε δέ μιν σφαιρηδὸν ἑλιξάμενος δι' ὁμίλου:  <br>
            Ἕκτορι δὲ προπάροιθε ποδῶν πέσεν ἐν κονίῃσι.  <br>
        </P>
        <P><A>13.206</A>  καὶ τότε δὴ περὶ κῆρι Ποσειδάων ἐχολώθη  <br>
            υἱωνοῖο πεσόντος ἐν αἰνῇ δηϊοτῆτι,  <br>
            βῆ δ' ἰέναι παρά τε κλισίας καὶ νῆας Ἀχαιῶν  <br>
            ὀτρυνέων Δαναούς, Τρώεσσι δὲ κήδεα τεῦχεν.  <br>
        </P>
        <P><A>13.210</A>  Ἰδομενεὺς δ' ἄρα οἱ δουρικλυτὸς ἀντεβόλησεν  <br>
            ἐρχόμενος παρ' ἑταίρου, ὅ οἱ νέον ἐκ πολέμοιο  <br>
            ἦλθε κατ' ἰγνύην βεβλημένος ὀξέϊ χαλκῷ.  <br>
            τὸν μὲν ἑταῖροι ἔνεικαν, ὃ δ' ἰητροῖς ἐπιτείλας  <br>
            ἤϊεν ἐς κλισίην: ἔτι γὰρ πολέμοιο μενοίνα  <br>
        </P>
        <P><A>13.215</A>  ἀντιάαν: τὸν δὲ προσέφη κρείων ἐνοσίχθων  <br>
            εἰσάμενος φθογγὴν Ἀνδραίμονος υἷϊ Θόαντι  <br>
            ὃς πάσῃ Πλευρῶνι καὶ αἰπεινῇ Καλυδῶνι  <br>
            Αἰτωλοῖσιν ἄνασσε, θεὸς δ' ὣς τίετο δήμῳ:  <br>
            Ἰδομενεῦ Κρητῶν βουληφόρε ποῦ τοι ἀπειλαὶ  <br>
            οἴχονται, τὰς Τρωσὶν ἀπείλεον υἷες Ἀχαιῶν;  <br>
        </P>
        <P><A>13.221</A>  τὸν δ' αὖτ' Ἰδομενεὺς Κρητῶν ἀγὸς ἀντίον ηὔδα:  <br>
            ὦ Θόαν οὔ τις ἀνὴρ νῦν γ' αἴτιος, ὅσσον ἔγωγε  <br>
            γιγνώσκω: πάντες γὰρ ἐπιστάμεθα πτολεμίζειν.  <br>
            οὔτέ τινα δέος ἴσχει ἀκήριον οὔτέ τις ὄκνῳ  <br>
            εἴκων ἀνδύεται πόλεμον κακόν: ἀλλά που οὕτω  <br>
            μέλλει δὴ φίλον εἶναι ὑπερμενέϊ Κρονίωνι  <br>
            νωνύμνους ἀπολέσθαι ἀπ' Ἄργεος ἐνθάδ' Ἀχαιούς.  <br>
        </P>
        <P><A>13.228</A>  ἀλλὰ Θόαν, καὶ γὰρ τὸ πάρος μενεδήϊος ἦσθα,  <br>
            ὀτρύνεις δὲ καὶ ἄλλον ὅθι μεθιέντα ἴδηαι:  <br>
            τὼ νῦν μήτ' ἀπόληγε κέλευέ τε φωτὶ ἑκάστῳ.  <br>
        </P>
        <P><A>13.231</A>  τὸν δ' ἠμείβετ' ἔπειτα Ποσειδάων ἐνοσίχθων:  <br>
            Ἰδομενεῦ μὴ κεῖνος ἀνὴρ ἔτι νοστήσειεν  <br>
            ἐκ Τροίης, ἀλλ' αὖθι κυνῶν μέλπηθρα γένοιτο,  <br>
            ὅς τις ἐπ' ἤματι τῷδε ἑκὼν μεθίῃσι μάχεσθαι.  <br>
        </P>
        <P><A>13.235</A>  ἀλλ' ἄγε τεύχεα δεῦρο λαβὼν ἴθι: ταῦτα δ' ἅμα χρὴ  <br>
            σπεύδειν, αἴ κ' ὄφελός τι γενώμεθα καὶ δύ' ἐόντε.  <br>
            συμφερτὴ δ' ἀρετὴ πέλει ἀνδρῶν καὶ μάλα λυγρῶν,  <br>
            νῶϊ δὲ καί κ' ἀγαθοῖσιν ἐπισταίμεσθα μάχεσθαι.  <br>
        </P>
        <P><A>13.239</A>  ὣς εἰπὼν ὃ μὲν αὖτις ἔβη θεὸς ἂμ πόνον ἀνδρῶν:  <br>
            Ἰδομενεὺς δ' ὅτε δὴ κλισίην εὔτυκτον ἵκανε  <br>
            δύσετο τεύχεα καλὰ περὶ χροΐ, γέντο δὲ δοῦρε,  <br>
            βῆ δ' ἴμεν ἀστεροπῇ ἐναλίγκιος, ἥν τε Κρονίων  <br>
            χειρὶ λαβὼν ἐτίναξεν ἀπ' αἰγλήεντος Ὀλύμπου  <br>
            δεικνὺς σῆμα βροτοῖσιν: ἀρίζηλοι δέ οἱ αὐγαί:  <br>
            ὣς τοῦ χαλκὸς ἔλαμπε περὶ στήθεσσι θέοντος.  <br>
        </P>
        <P><A>13.246</A>  Μηριόνης δ' ἄρα οἱ θεράπων ἐῢς ἀντεβόλησεν  <br>
            ἐγγὺς ἔτι κλισίης: μετὰ γὰρ δόρυ χάλκεον ᾔει  <br>
            οἰσόμενος: τὸν δὲ προσέφη σθένος Ἰδομενῆος:  <br>
        </P>
        <P><A>13.249</A>  Μηριόνη Μόλου υἱὲ πόδας ταχὺ φίλταθ' ἑταίρων  <br>
            τίπτ' ἦλθες πόλεμόν τε λιπὼν καὶ δηϊοτῆτα;  <br>
            ἠέ τι βέβληαι, βέλεος δέ σε τείρει ἀκωκή,  <br>
            ἦέ τευ ἀγγελίης μετ' ἔμ' ἤλυθες; οὐδέ τοι αὐτὸς  <br>
            ἧσθαι ἐνὶ κλισίῃσι λιλαίομαι, ἀλλὰ μάχεσθαι.  <br>
        </P>
        <P><A>13.254</A>  τὸν δ' αὖ Μηριόνης πεπνυμένος ἀντίον ηὔδα:  <br>
            Ἰδομενεῦ, Κρητῶν βουληφόρε χαλκοχιτώνων,  <br>
            ἔρχομαι εἴ τί τοι ἔγχος ἐνὶ κλισίῃσι λέλειπται  <br>
            οἰσόμενος: τό νυ γὰρ κατεάξαμεν ὃ πρὶν ἔχεσκον  <br>
            ἀσπίδα Δηϊφόβοιο βαλὼν ὑπερηνορέοντος.  <br>
        </P>
        <P><A>13.259</A>  τὸν δ' αὖτ' Ἰδομενεὺς Κρητῶν ἀγὸς ἀντίον ηὔδα:  <br>
            δούρατα δ' αἴ κ' ἐθέλῃσθα καὶ ἓν καὶ εἴκοσι δήεις  <br>
            ἑσταότ' ἐν κλισίῃ πρὸς ἐνώπια παμφανόωντα  <br>
            Τρώϊα, τὰ κταμένων ἀποαίνυμαι: οὐ γὰρ ὀΐω  <br>
            ἀνδρῶν δυσμενέων ἑκὰς ἱστάμενος πολεμίζειν.  <br>
            τώ μοι δούρατά τ' ἔστι καὶ ἀσπίδες ὀμφαλόεσσαι  <br>
            καὶ κόρυθες καὶ θώρηκες λαμπρὸν γανόωντες.  <br>
        </P>
        <P><A>13.266</A>  τὸν δ' αὖ Μηριόνης πεπνυμένος ἀντίον ηὔδα:  <br>
            καί τοι ἐμοὶ παρά τε κλισίῃ καὶ νηῒ μελαίνῃ  <br>
            πόλλ' ἔναρα Τρώων: ἀλλ' οὐ σχεδόν ἐστιν ἑλέσθαι.  <br>
            οὐδὲ γὰρ οὐδ' ἐμέ φημι λελασμένον ἔμμεναι ἀλκῆς,  <br>
            ἀλλὰ μετὰ πρώτοισι μάχην ἀνὰ κυδιάνειραν  <br>
            ἵσταμαι, ὁππότε νεῖκος ὀρώρηται πολέμοιο.  <br>
            ἄλλόν πού τινα μᾶλλον Ἀχαιῶν χαλκοχιτώνων  <br>
            λήθω μαρνάμενος, σὲ δὲ ἴδμεναι αὐτὸν ὀΐω.  <br>
        </P>
        <P><A>13.274</A>  τὸν δ' αὖτ' Ἰδομενεὺς Κρητῶν ἀγὸς ἀντίον ηὔδα:  <br>
            οἶδ' ἀρετὴν οἷός ἐσσι: τί σε χρὴ ταῦτα λέγεσθαι;  <br>
            εἰ γὰρ νῦν παρὰ νηυσὶ λεγοίμεθα πάντες ἄριστοι  <br>
            ἐς λόχον, ἔνθα μάλιστ' ἀρετὴ διαείδεται ἀνδρῶν,  <br>
            ἔνθ' ὅ τε δειλὸς ἀνὴρ ὅς τ' ἄλκιμος ἐξεφαάνθη:  <br>
        </P>
        <P><A>13.279</A>  τοῦ μὲν γάρ τε κακοῦ τρέπεται χρὼς ἄλλυδις ἄλλῃ,  <br>
            οὐδέ οἱ ἀτρέμας ἧσθαι ἐρητύετ' ἐν φρεσὶ θυμός,  <br>
            ἀλλὰ μετοκλάζει καὶ ἐπ' ἀμφοτέρους πόδας ἵζει,  <br>
            ἐν δέ τέ οἱ κραδίη μεγάλα στέρνοισι πατάσσει  <br>
            κῆρας ὀϊομένῳ, πάταγος δέ τε γίγνετ' ὀδόντων:  <br>
        </P>
        <P><A>13.284</A>  τοῦ δ' ἀγαθοῦ οὔτ' ἂρ τρέπεται χρὼς οὔτέ τι λίην  <br>
            ταρβεῖ, ἐπειδὰν πρῶτον ἐσίζηται λόχον ἀνδρῶν,  <br>
            ἀρᾶται δὲ τάχιστα μιγήμεναι ἐν δαῒ λυγρῇ:  <br>
            οὐδέ κεν ἔνθα τεόν γε μένος καὶ χεῖρας ὄνοιτο.  <br>
        </P>
        <P><A>13.288</A>  εἴ περ γάρ κε βλεῖο πονεύμενος ἠὲ τυπείης  <br>
            οὐκ ἂν ἐν αὐχέν' ὄπισθε πέσοι βέλος οὐδ' ἐνὶ νώτῳ,  <br>
            ἀλλά κεν ἢ στέρνων ἢ νηδύος ἀντιάσειε  <br>
            πρόσσω ἱεμένοιο μετὰ προμάχων ὀαριστύν.  <br>
        </P>
        <P><A>13.292</A>  ἀλλ' ἄγε μηκέτι ταῦτα λεγώμεθα νηπύτιοι ὣς  <br>
            ἑσταότες, μή πού τις ὑπερφιάλως νεμεσήσῃ:  <br>
            ἀλλὰ σύ γε κλισίην δὲ κιὼν ἕλευ ὄβριμον ἔγχος.  <br>
        </P>
        <P><A>13.295</A>  ὣς φάτο, Μηριόνης δὲ θοῷ ἀτάλαντος Ἄρηϊ  <br>
            καρπαλίμως κλισίηθεν ἀνείλετο χάλκεον ἔγχος,  <br>
            βῆ δὲ μετ' Ἰδομενῆα μέγα πτολέμοιο μεμηλώς.  <br>
        </P>
        <P><A>13.298</A>  οἷος δὲ βροτολοιγὸς Ἄρης πόλεμον δὲ μέτεισι,  <br>
            τῷ δὲ Φόβος φίλος υἱὸς ἅμα κρατερὸς καὶ ἀταρβὴς  <br>
            ἕσπετο, ὅς τ' ἐφόβησε ταλάφρονά περ πολεμιστήν:  <br>
        </P>
        <P><A>13.301</A>  τὼ μὲν ἄρ' ἐκ Θρῄκης Ἐφύρους μέτα θωρήσσεσθον,  <br>
            ἠὲ μετὰ Φλεγύας μεγαλήτορας: οὐδ' ἄρα τώ γε  <br>
            ἔκλυον ἀμφοτέρων, ἑτέροισι δὲ κῦδος ἔδωκαν:  <br>
            τοῖοι Μηριόνης τε καὶ Ἰδομενεὺς ἀγοὶ ἀνδρῶν  <br>
            ἤϊσαν ἐς πόλεμον κεκορυθμένοι αἴθοπι χαλκῷ.  <br>
        </P>
        <P><A>13.306</A>  τὸν καὶ Μηριόνης πρότερος πρὸς μῦθον ἔειπε:  <br>
            Δευκαλίδη πῇ τὰρ μέμονας καταδῦναι ὅμιλον;  <br>
            ἢ ἐπὶ δεξιόφιν παντὸς στρατοῦ, ἦ ἀνὰ μέσσους,  <br>
            ἦ ἐπ' ἀριστερόφιν; ἐπεὶ οὔ ποθι ἔλπομαι οὕτω  <br>
            δεύεσθαι πολέμοιο κάρη κομόωντας Ἀχαιούς.  <br>
        </P>
        <P><A>13.311</A>  τὸν δ' αὖτ' Ἰδομενεὺς Κρητῶν ἀγὸς ἀντίον ηὔδα:  <br>
            νηυσὶ μὲν ἐν μέσσῃσιν ἀμύνειν εἰσὶ καὶ ἄλλοι  <br>
            Αἴαντές τε δύω Τεῦκρός θ', ὃς ἄριστος Ἀχαιῶν  <br>
            τοξοσύνῃ, ἀγαθὸς δὲ καὶ ἐν σταδίῃ ὑσμίνῃ:  <br>
        </P>
        <P><A>13.315</A>  οἵ μιν ἅδην ἐλόωσι καὶ ἐσσύμενον πολέμοιο  <br>
            Ἕκτορα Πριαμίδην, καὶ εἰ μάλα καρτερός ἐστιν.  <br>
            αἰπύ οἱ ἐσσεῖται μάλα περ μεμαῶτι μάχεσθαι  <br>
            κείνων νικήσαντι μένος καὶ χεῖρας ἀάπτους  <br>
            νῆας ἐνιπρῆσαι, ὅτε μὴ αὐτός γε Κρονίων  <br>
            ἐμβάλοι αἰθόμενον δαλὸν νήεσσι θοῇσιν.  <br>
        </P>
        <P><A>13.321</A>  ἀνδρὶ δέ κ' οὐκ εἴξειε μέγας Τελαμώνιος Αἴας,  <br>
            ὃς θνητός τ' εἴη καὶ ἔδοι Δημήτερος ἀκτὴν  <br>
            χαλκῷ τε ῥηκτὸς μεγάλοισί τε χερμαδίοισιν.  <br>
            οὐδ' ἂν Ἀχιλλῆϊ ῥηξήνορι χωρήσειεν  <br>
            ἔν γ' αὐτοσταδίῃ: ποσὶ δ' οὔ πως ἔστιν ἐρίζειν.  <br>
        </P>
        <P><A>13.326</A>  νῶϊν δ' ὧδ' ἐπ' ἀριστέρ' ἔχε στρατοῦ, ὄφρα τάχιστα  <br>
            εἴδομεν ἠέ τῳ εὖχος ὀρέξομεν, ἦέ τις ἡμῖν.  <br>
        </P>
        <P><A>13.328</A>  ὣς φάτο, Μηριόνης δὲ θοῷ ἀτάλαντος Ἄρηϊ  <br>
            ἦρχ' ἴμεν, ὄφρ' ἀφίκοντο κατὰ στρατὸν ᾗ μιν ἀνώγει,  <br>
        </P>
        <P><A>13.330</A>  οἳ δ' ὡς Ἰδομενῆα ἴδον φλογὶ εἴκελον ἀλκὴν  <br>
            αὐτὸν καὶ θεράποντα σὺν ἔντεσι δαιδαλέοισι,  <br>
            κεκλόμενοι καθ' ὅμιλον ἐπ' αὐτῷ πάντες ἔβησαν:  <br>
            τῶν δ' ὁμὸν ἵστατο νεῖκος ἐπὶ πρυμνῇσι νέεσσιν.  <br>
        </P>
        <P><A>13.334</A>  ὡς δ' ὅθ' ὑπὸ λιγέων ἀνέμων σπέρχωσιν ἄελλαι  <br>
            ἤματι τῷ ὅτε τε πλείστη κόνις ἀμφὶ κελεύθους,  <br>
            οἵ τ' ἄμυδις κονίης μεγάλην ἱστᾶσιν ὀμίχλην,  <br>
            ὣς ἄρα τῶν ὁμόσ' ἦλθε μάχη, μέμασαν δ' ἐνὶ θυμῷ  <br>
            ἀλλήλους καθ' ὅμιλον ἐναιρέμεν ὀξέϊ χαλκῷ.  <br>
        </P>
        <P><A>13.339</A>  ἔφριξεν δὲ μάχη φθισίμβροτος ἐγχείῃσι  <br>
            μακρῇς, ἃς εἶχον ταμεσίχροας: ὄσσε δ' ἄμερδεν  <br>
            αὐγὴ χαλκείη κορύθων ἄπο λαμπομενάων  <br>
            θωρήκων τε νεοσμήκτων σακέων τε φαεινῶν  <br>
            ἐρχομένων ἄμυδις: μάλα κεν θρασυκάρδιος εἴη  <br>
            ὃς τότε γηθήσειεν ἰδὼν πόνον οὐδ' ἀκάχοιτο.  <br>
        </P>
        <P><A>13.345</A>  τὼ δ' ἀμφὶς φρονέοντε δύω Κρόνου υἷε κραταιὼ  <br>
            ἀνδράσιν ἡρώεσσιν ἐτεύχετον ἄλγεα λυγρά.  <br>
            Ζεὺς μέν ῥα Τρώεσσι καὶ Ἕκτορι βούλετο νίκην  <br>
            κυδαίνων Ἀχιλῆα πόδας ταχύν: οὐδέ τι πάμπαν  <br>
            ἤθελε λαὸν ὀλέσθαι Ἀχαιϊκὸν Ἰλιόθι πρό,  <br>
            ἀλλὰ Θέτιν κύδαινε καὶ υἱέα καρτερόθυμον.  <br>
        </P>
        <P><A>13.351</A>  Ἀργείους δὲ Ποσειδάων ὀρόθυνε μετελθὼν  <br>
            λάθρῃ ὑπεξαναδὺς πολιῆς ἁλός: ἤχθετο γάρ ῥα  <br>
            Τρωσὶν δαμναμένους, Διὶ δὲ κρατερῶς ἐνεμέσσα.  <br>
        </P>
        <P><A>13.354</A>  ἦ μὰν ἀμφοτέροισιν ὁμὸν γένος ἠδ' ἴα πάτρη,  <br>
            ἀλλὰ Ζεὺς πρότερος γεγόνει καὶ πλείονα ᾔδη.  <br>
            τώ ῥα καὶ ἀμφαδίην μὲν ἀλεξέμεναι ἀλέεινε,  <br>
            λάθρῃ δ' αἰὲν ἔγειρε κατὰ στρατὸν ἀνδρὶ ἐοικώς.  <br>
        </P>
        <P><A>13.358</A>  τοὶ δ' ἔριδος κρατερῆς καὶ ὁμοιΐου πτολέμοιο  <br>
            πεῖραρ ἐπαλλάξαντες ἐπ' ἀμφοτέροισι τάνυσσαν  <br>
            ἄρρηκτόν τ' ἄλυτόν τε, τὸ πολλῶν γούνατ' ἔλυσεν.  <br>
        </P>
        <P><A>13.361</A>  ἔνθα μεσαιπόλιός περ ἐὼν Δαναοῖσι κελεύσας  <br>
            Ἰδομενεὺς Τρώεσσι μετάλμενος ἐν φόβον ὦρσε.  <br>
            πέφνε γὰρ Ὀθρυονῆα Καβησόθεν ἔνδον ἐόντα,  <br>
            ὅς ῥα νέον πολέμοιο μετὰ κλέος εἰληλούθει,  <br>
        </P>
        <P><A>13.365</A>  ᾔτεε δὲ Πριάμοιο θυγατρῶν εἶδος ἀρίστην  <br>
            Κασσάνδρην ἀνάεδνον, ὑπέσχετο δὲ μέγα ἔργον,  <br>
            ἐκ Τροίης ἀέκοντας ἀπωσέμεν υἷας Ἀχαιῶν.  <br>
            τῷ δ' ὁ γέρων Πρίαμος ὑπό τ' ἔσχετο καὶ κατένευσε  <br>
            δωσέμεναι: ὃ δὲ μάρναθ' ὑποσχεσίῃσι πιθήσας.  <br>
        </P>
        <P><A>13.370</A>  Ἰδομενεὺς δ' αὐτοῖο τιτύσκετο δουρὶ φαεινῷ,  <br>
            καὶ βάλεν ὕψι βιβάντα τυχών: οὐδ' ἤρκεσε θώρηξ  <br>
            χάλκεος, ὃν φορέεσκε, μέσῃ δ' ἐν γαστέρι πῆξε.  <br>
            δούπησεν δὲ πεσών: ὃ δ' ἐπεύξατο φώνησέν τε:  <br>
        </P>
        <P><A>13.374</A>  Ὀθρυονεῦ περὶ δή σε βροτῶν αἰνίζομ' ἁπάντων  <br>
            εἰ ἐτεὸν δὴ πάντα τελευτήσεις ὅσ' ὑπέστης  <br>
            Δαρδανίδῃ Πριάμῳ: ὃ δ' ὑπέσχετο θυγατέρα ἥν.  <br>
        </P>
        <P><A>13.377</A>  καί κέ τοι ἡμεῖς ταῦτά γ' ὑποσχόμενοι τελέσαιμεν,  <br>
            δοῖμεν δ' Ἀτρεΐδαο θυγατρῶν εἶδος ἀρίστην  <br>
            Ἄργεος ἐξαγαγόντες ὀπυιέμεν, εἴ κε σὺν ἄμμιν  <br>
            Ἰλίου ἐκπέρσῃς εὖ ναιόμενον πτολίεθρον.  <br>
        </P>
        <P><A>13.381</A>  ἀλλ' ἕπε', ὄφρ' ἐπὶ νηυσὶ συνώμεθα ποντοπόροισιν  <br>
            ἀμφὶ γάμῳ, ἐπεὶ οὔ τοι ἐεδνωταὶ κακοί εἰμεν.  <br>
        </P>
        <P><A>13.383</A>  ὣς εἰπὼν ποδὸς ἕλκε κατὰ κρατερὴν ὑσμίνην  <br>
            ἥρως Ἰδομενεύς: τῷ δ' Ἄσιος ἦλθ' ἐπαμύντωρ  <br>
            πεζὸς πρόσθ' ἵππων: τὼ δὲ πνείοντε κατ' ὤμων  <br>
            αἰὲν ἔχ' ἡνίοχος θεράπων: ὃ δὲ ἵετο θυμῷ  <br>
            Ἰδομενῆα βαλεῖν: ὃ δέ μιν φθάμενος βάλε δουρὶ  <br>
            λαιμὸν ὑπ' ἀνθερεῶνα, διὰ πρὸ δὲ χαλκὸν ἔλασσεν.  <br>
        </P>
        <P><A>13.389</A>  ἤριπε δ' ὡς ὅτε τις δρῦς ἤριπεν ἢ ἀχερωῒς  <br>
            ἠὲ πίτυς βλωθρή, τήν τ' οὔρεσι τέκτονες ἄνδρες  <br>
            ἐξέταμον πελέκεσσι νεήκεσι νήϊον εἶναι:  <br>
            ὣς ὃ πρόσθ' ἵππων καὶ δίφρου κεῖτο τανυσθεὶς  <br>
            βεβρυχὼς κόνιος δεδραγμένος αἱματοέσσης.  <br>
        </P>
        <P><A>13.394</A>  ἐκ δέ οἱ ἡνίοχος πλήγη φρένας ἃς πάρος εἶχεν,  <br>
            οὐδ' ὅ γ' ἐτόλμησεν δηΐων ὑπὸ χεῖρας ἀλύξας  <br>
            ἂψ ἵππους στρέψαι, τὸν δ' Ἀντίλοχος μενεχάρμης  <br>
            δουρὶ μέσον περόνησε τυχών: οὐδ' ἤρκεσε θώρηξ  <br>
            χάλκεος ὃν φορέεσκε, μέσῃ δ' ἐν γαστέρι πῆξεν.  <br>
            αὐτὰρ ὃ ἀσθμαίνων εὐεργέος ἔκπεσε δίφρου,  <br>
        </P>
        <P><A>13.400</A>  ἵππους δ' Ἀντίλοχος μεγαθύμου Νέστορος υἱὸς  <br>
            ἐξέλασε Τρώων μετ' ἐϋκνήμιδας Ἀχαιούς.  <br>
        </P>
        <P><A>13.402</A>  Δηΐφοβος δὲ μάλα σχεδὸν ἤλυθεν Ἰδομενῆος  <br>
            Ἀσίου ἀχνύμενος, καὶ ἀκόντισε δουρὶ φαεινῷ.  <br>
            ἀλλ' ὃ μὲν ἄντα ἰδὼν ἠλεύατο χάλκεον ἔγχος  <br>
            Ἰδομενεύς: κρύφθη γὰρ ὑπ' ἀσπίδι πάντοσ' ἐΐσῃ,  <br>
            τὴν ἄρ' ὅ γε ῥινοῖσι βοῶν καὶ νώροπι χαλκῷ  <br>
            δινωτὴν φορέεσκε, δύω κανόνεσσ' ἀραρυῖαν:  <br>
        </P>
        <P><A>13.408</A>  τῇ ὕπο πᾶς ἐάλη, τὸ δ' ὑπέρπτατο χάλκεον ἔγχος,  <br>
            καρφαλέον δέ οἱ ἀσπὶς ἐπιθρέξαντος ἄϋσεν  <br>
            ἔγχεος: οὐδ' ἅλιόν ῥα βαρείης χειρὸς ἀφῆκεν,  <br>
            ἀλλ' ἔβαλ' Ἱππασίδην Ὑψήνορα ποιμένα λαῶν  <br>
            ἧπαρ ὑπὸ πραπίδων, εἶθαρ δ' ὑπὸ γούνατ' ἔλυσε.  <br>
        </P>
        <P><A>13.413</A>  Δηΐφοβος δ' ἔκπαγλον ἐπεύξατο μακρὸν ἀΰσας:  <br>
            οὐ μὰν αὖτ' ἄτιτος κεῖτ' Ἄσιος, ἀλλά ἕ φημι  <br>
            εἰς Ἄϊδός περ ἰόντα πυλάρταο κρατεροῖο  <br>
            γηθήσειν κατὰ θυμόν, ἐπεί ῥά οἱ ὤπασα πομπόν.  <br>
        </P>
        <P><A>13.417</A>  ὣς ἔφατ', Ἀργείοισι δ' ἄχος γένετ' εὐξαμένοιο,  <br>
            Ἀντιλόχῳ δὲ μάλιστα δαΐφρονι θυμὸν ὄρινεν:  <br>
            ἀλλ' οὐδ' ἀχνύμενός περ ἑοῦ ἀμέλησεν ἑταίρου,  <br>
            ἀλλὰ θέων περίβη καί οἱ σάκος ἀμφεκάλυψε.  <br>
            τὸν μὲν ἔπειθ' ὑποδύντε δύω ἐρίηρες ἑταῖροι  <br>
            Μηκιστεὺς Ἐχίοιο πάϊς καὶ δῖος Ἀλάστωρ,  <br>
            νῆας ἔπι γλαφυρὰς φερέτην βαρέα στενάχοντα.  <br>
        </P>
        <P><A>13.424</A>  Ἰδομενεὺς δ' οὐ λῆγε μένος μέγα, ἵετο δ' αἰεὶ  <br>
            ἠέ τινα Τρώων ἐρεβεννῇ νυκτὶ καλύψαι  <br>
            ἢ αὐτὸς δουπῆσαι ἀμύνων λοιγὸν Ἀχαιοῖς.  <br>
        </P>
        <P><A>13.427</A>  ἔνθ' Αἰσυήταο διοτρεφέος φίλον υἱὸν  <br>
            ἥρω' Ἀλκάθοον, γαμβρὸς δ' ἦν Ἀγχίσαο,  <br>
            πρεσβυτάτην δ' ὤπυιε θυγατρῶν Ἱπποδάμειαν  <br>
            τὴν περὶ κῆρι φίλησε πατὴρ καὶ πότνια μήτηρ  <br>
            ἐν μεγάρῳ: πᾶσαν γὰρ ὁμηλικίην ἐκέκαστο  <br>
            κάλλεϊ καὶ ἔργοισιν ἰδὲ φρεσί: τοὔνεκα καί μιν  <br>
            γῆμεν ἀνὴρ ὤριστος ἐνὶ Τροίῃ εὐρείῃ:  <br>
        </P>
        <P><A>13.434</A>  τὸν τόθ' ὑπ' Ἰδομενῆϊ Ποσειδάων ἐδάμασσε  <br>
            θέλξας ὄσσε φαεινά, πέδησε δὲ φαίδιμα γυῖα:  <br>
            οὔτε γὰρ ἐξοπίσω φυγέειν δύνατ' οὔτ' ἀλέασθαι,  <br>
            ἀλλ' ὥς τε στήλην ἢ δένδρεον ὑψιπέτηλον  <br>
            ἀτρέμας ἑσταότα στῆθος μέσον οὔτασε δουρὶ  <br>
            ἥρως Ἰδομενεύς, ῥῆξεν δέ οἱ ἀμφὶ χιτῶνα  <br>
            χάλκεον, ὅς οἱ πρόσθεν ἀπὸ χροὸς ἤρκει ὄλεθρον:  <br>
            δὴ τότε γ' αὖον ἄϋσεν ἐρεικόμενος περὶ δουρί.  <br>
        </P>
        <P><A>13.442</A>  δούπησεν δὲ πεσών, δόρυ δ' ἐν κραδίῃ ἐπεπήγει,  <br>
            ἥ ῥά οἱ ἀσπαίρουσα καὶ οὐρίαχον πελέμιζεν  <br>
            ἔγχεος: ἔνθα δ' ἔπειτ' ἀφίει μένος ὄβριμος Ἄρης:  <br>
        </P>
        <P><A>13.445</A>  Ἰδομενεὺς δ' ἔκπαγλον ἐπεύξατο μακρὸν ἀΰσας  <br>
            Δηΐφοβ' ἦ ἄρα δή τι ἐΐσκομεν ἄξιον εἶναι  <br>
            τρεῖς ἑνὸς ἀντὶ πεφάσθαι; ἐπεὶ σύ περ εὔχεαι οὕτω.  <br>
        </P>
        <P><A>13.448</A>  δαιμόνι' ἀλλὰ καὶ αὐτὸς ἐναντίον ἵστασ' ἐμεῖο,  <br>
            ὄφρα ἴδῃ οἷος Ζηνὸς γόνος ἐνθάδ' ἱκάνω,  <br>
            ὃς πρῶτον Μίνωα τέκε Κρήτῃ ἐπίουρον:  <br>
            Μίνως δ' αὖ τέκεθ' υἱὸν ἀμύμονα Δευκαλίωνα,  <br>
        </P>
        <P><A>13.452</A>  Δευκαλίων δ' ἐμὲ τίκτε πολέσσ' ἄνδρεσσιν ἄνακτα  <br>
            Κρήτῃ ἐν εὐρείῃ: νῦν δ' ἐνθάδε νῆες ἔνεικαν  <br>
            σοί τε κακὸν καὶ πατρὶ καὶ ἄλλοισι Τρώεσσιν.  <br>
        </P>
        <P><A>13.455</A>  ὣς φάτο, Δηΐφοβος δὲ διάνδιχα μερμήριξεν  <br>
            ἤ τινά που Τρώων ἑταρίσσαιτο μεγαθύμων  <br>
            ἂψ ἀναχωρήσας, ἦ πειρήσαιτο καὶ οἶος.  <br>
            ὧδε δέ οἱ φρονέοντι δοάσσατο κέρδιον εἶναι  <br>
        </P>
        <P><A>13.459</A>  βῆναι ἐπ' Αἰνείαν: τὸν δ' ὕστατον εὗρεν ὁμίλου  <br>
            ἑσταότ': αἰεὶ γὰρ Πριάμῳ ἐπεμήνιε δίῳ  <br>
            οὕνεκ' ἄρ' ἐσθλὸν ἐόντα μετ' ἀνδράσιν οὔ τι τίεσκεν.  <br>
        </P>
        <P><A>13.462</A>  ἀγχοῦ δ' ἱστάμενος ἔπεα πτερόεντα προσηύδα:  <br>
            Αἰνεία Τρώων βουληφόρε νῦν σε μάλα χρὴ  <br>
            γαμβρῷ ἀμυνέμεναι, εἴ πέρ τί σε κῆδος ἱκάνει.  <br>
            ἀλλ' ἕπευ Ἀλκαθόῳ ἐπαμύνομεν, ὅς σε πάρος γε  <br>
            γαμβρὸς ἐὼν ἔθρεψε δόμοις ἔνι τυτθὸν ἐόντα:  <br>
            τὸν δέ τοι Ἰδομενεὺς δουρικλυτὸς ἐξενάριξεν.  <br>
            ὣς φάτο, τῷ δ' ἄρα θυμὸν ἐνὶ στήθεσσιν ὄρινε,  <br>
            βῆ δὲ μετ' Ἰδομενῆα μέγα πτολέμοιο μεμηλώς.  <br>
        </P>
        <P><A>13.470</A>  ἀλλ' οὐκ Ἰδομενῆα φόβος λάβε τηλύγετον ὥς,  <br>
            ἀλλ' ἔμεν' ὡς ὅτε τις σῦς οὔρεσιν ἀλκὶ πεποιθώς,  <br>
            ὅς τε μένει κολοσυρτὸν ἐπερχόμενον πολὺν ἀνδρῶν  <br>
            χώρῳ ἐν οἰοπόλῳ, φρίσσει δέ τε νῶτον ὕπερθεν:  <br>
            ὀφθαλμὼ δ' ἄρα οἱ πυρὶ λάμπετον: αὐτὰρ ὀδόντας  <br>
            θήγει, ἀλέξασθαι μεμαὼς κύνας ἠδὲ καὶ ἄνδρας:  <br>
        </P>
        <P><A>13.476</A>  ὣς μένεν Ἰδομενεὺς δουρικλυτός, οὐδ' ὑπεχώρει,  <br>
            Αἰνείαν ἐπιόντα βοηθόον: αὖε δ' ἑταίρους  <br>
            Ἀσκάλαφόν τ' ἐσορῶν Ἀφαρῆά τε Δηΐπυρόν τε  <br>
            Μηριόνην τε καὶ Ἀντίλοχον μήστωρας ἀϋτῆς:  <br>
            τοὺς ὅ γ' ἐποτρύνων ἔπεα πτερόεντα προσηύδα:  <br>
        </P>
        <P><A>13.481</A>  δεῦτε φίλοι, καί μ' οἴῳ ἀμύνετε: δείδια δ' αἰνῶς  <br>
            Αἰνείαν ἐπιόντα πόδας ταχύν, ὅς μοι ἔπεισιν,  <br>
            ὃς μάλα καρτερός ἐστι μάχῃ ἔνι φῶτας ἐναίρειν:  <br>
            καὶ δ' ἔχει ἥβης ἄνθος, ὅ τε κράτος ἐστὶ μέγιστον.  <br>
            εἰ γὰρ ὁμηλικίη γε γενοίμεθα τῷδ' ἐπὶ θυμῷ  <br>
            αἶψά κεν ἠὲ φέροιτο μέγα κράτος, ἠὲ φεροίμην.  <br>
        </P>
        <P><A>13.487</A>  ὣς ἔφαθ', οἳ δ' ἄρα πάντες ἕνα φρεσὶ θυμὸν ἔχοντες  <br>
            πλησίοι ἔστησαν, σάκε' ὤμοισι κλίναντες.  <br>
            Αἰνείας δ' ἑτέρωθεν ἐκέκλετο οἷς ἑτάροισι  <br>
            Δηΐφοβόν τε Πάριν τ' ἐσορῶν καὶ Ἀγήνορα δῖον,  <br>
        </P>
        <P><A>13.491</A>  οἵ οἱ ἅμ' ἡγεμόνες Τρώων ἔσαν: αὐτὰρ ἔπειτα  <br>
            λαοὶ ἕπονθ', ὡς εἴ τε μετὰ κτίλον ἕσπετο μῆλα  <br>
            πιόμεν' ἐκ βοτάνης: γάνυται δ' ἄρα τε φρένα ποιμήν:  <br>
            ὣς Αἰνείᾳ θυμὸς ἐνὶ στήθεσσι γεγήθει  <br>
            ὡς ἴδε λαῶν ἔθνος ἐπισπόμενον ἑοῖ αὐτῷ.  <br>
        </P>
        <P><A>13.496</A>  οἳ δ' ἀμφ' Ἀλκαθόῳ αὐτοσχεδὸν ὁρμήθησαν  <br>
            μακροῖσι ξυστοῖσι: περὶ στήθεσσι δὲ χαλκὸς  <br>
            σμερδαλέον κονάβιζε τιτυσκομένων καθ' ὅμιλον  <br>
            ἀλλήλων: δύο δ' ἄνδρες ἀρήϊοι ἔξοχον ἄλλων  <br>
            Αἰνείας τε καὶ Ἰδομενεὺς ἀτάλαντοι Ἄρηϊ  <br>
            ἵεντ' ἀλλήλων ταμέειν χρόα νηλέϊ χαλκῷ.  <br>
        </P>
        <P><A>13.502</A>  Αἰνείας δὲ πρῶτος ἀκόντισεν Ἰδομενῆος:  <br>
            ἀλλ' ὃ μὲν ἄντα ἰδὼν ἠλεύατο χάλκεον ἔγχος,  <br>
            αἰχμὴ δ' Αἰνείαο κραδαινομένη κατὰ γαίης  <br>
            ᾤχετ', ἐπεί ῥ' ἅλιον στιβαρῆς ἀπὸ χειρὸς ὄρουσεν.  <br>
        </P>
        <P><A>13.506</A>  Ἰδομενεὺς δ' ἄρα Οἰνόμαον βάλε γαστέρα μέσσην,  <br>
            ῥῆξε δὲ θώρηκος γύαλον, διὰ δ' ἔντερα χαλκὸς  <br>
            ἤφυσ': ὃ δ' ἐν κονίῃσι πεσὼν ἕλε γαῖαν ἀγοστῷ.  <br>
        </P>
        <P><A>13.509</A>  Ἰδομενεὺς δ' ἐκ μὲν νέκυος δολιχόσκιον ἔγχος  <br>
            ἐσπάσατ', οὐδ' ἄρ' ἔτ' ἄλλα δυνήσατο τεύχεα καλὰ  <br>
            ὤμοιιν ἀφελέσθαι: ἐπείγετο γὰρ βελέεσσιν.  <br>
        </P>
        <P><A>13.512</A>  οὐ γὰρ ἔτ' ἔμπεδα γυῖα ποδῶν ἦν ὁρμηθέντι,  <br>
            οὔτ' ἄρ' ἐπαΐξαι μεθ' ἑὸν: βέλος οὔτ' ἀλέασθαι.  <br>
            τώ ῥα καὶ ἐν σταδίῃ μὲν ἀμύνετο νηλεὲς ἦμαρ,  <br>
            τρέσσαι δ' οὐκ ἔτι ῥίμφα πόδες φέρον ἐκ πολέμοιο.  <br>
        </P>
        <P><A>13.516</A>  τοῦ δὲ βάδην ἀπιόντος ἀκόντισε δουρὶ φαεινῷ  <br>
            Δηΐφοβος: δὴ γάρ οἱ ἔχεν κότον ἐμμενὲς αἰεί.  <br>
            ἀλλ' ὅ γε καὶ τόθ' ἅμαρτεν, ὃ δ' Ἀσκάλαφον βάλε δουρὶ  <br>
            υἱὸν Ἐνυαλίοιο: δι' ὤμου δ' ὄβριμον ἔγχος  <br>
            ἔσχεν: ὃ δ' ἐν κονίῃσι πεσὼν ἕλε γαῖαν ἀγοστῷ.  <br>
        </P>
        <P><A>13.521</A>  οὐδ' ἄρα πώ τι πέπυστο βριήπυος ὄβριμος Ἄρης  <br>
            υἷος ἑοῖο πεσόντος ἐνὶ κρατερῇ ὑσμίνῃ,  <br>
            ἀλλ' ὅ γ' ἄρ' ἄκρῳ Ὀλύμπῳ ὑπὸ χρυσέοισι νέφεσσιν  <br>
            ἧστο Διὸς βουλῇσιν ἐελμένος, ἔνθά περ ἄλλοι  <br>
            ἀθάνατοι θεοὶ ἦσαν ἐεργόμενοι πολέμοιο.  <br>
        </P>
        <P><A>13.526</A>  οἳ δ' ἀμφ' Ἀσκαλάφῳ αὐτοσχεδὸν ὁρμήθησαν:  <br>
            Δηΐφοβος μὲν ἀπ' Ἀσκαλάφου πήληκα φαεινὴν  <br>
            ἥρπασε, Μηριόνης δὲ θοῷ ἀτάλαντος Ἄρηϊ  <br>
            δουρὶ βραχίονα τύψεν ἐπάλμενος, ἐκ δ' ἄρα χειρὸς  <br>
            αὐλῶπις τρυφάλεια χαμαὶ βόμβησε πεσοῦσα.  <br>
        </P>
        <P><A>13.531</A>  Μηριόνης δ' ἐξ αὖτις ἐπάλμενος αἰγυπιὸς ὣς  <br>
            ἐξέρυσε πρυμνοῖο βραχίονος ὄβριμον ἔγχος,  <br>
            ἂψ δ' ἑτάρων εἰς ἔθνος ἐχάζετο. τὸν δὲ Πολίτης  <br>
            αὐτοκασίγνητος περὶ μέσσῳ χεῖρε τιτήνας  <br>
        </P>
        <P><A>13.535</A>  ἐξῆγεν πολέμοιο δυσηχέος, ὄφρ' ἵκεθ' ἵππους  <br>
            ὠκέας, οἵ οἱ ὄπισθε μάχης ἠδὲ πτολέμοιο  <br>
            ἕστασαν ἡνίοχόν τε καὶ ἅρματα ποικίλ' ἔχοντες:  <br>
            οἳ τόν γε προτὶ ἄστυ φέρον βαρέα στενάχοντα  <br>
            τειρόμενον: κατὰ δ' αἷμα νεουτάτου ἔρρεε χειρός.  <br>
        </P>
        <P><A>13.540</A>  οἳ δ' ἄλλοι μάρναντο, βοὴ δ' ἄσβεστος ὀρώρει.  <br>
            ἔνθ' Αἰνέας Ἀφαρῆα Καλητορίδην ἐπορούσας  <br>
            λαιμὸν τύψ' ἐπὶ οἷ τετραμμένον ὀξέϊ δουρί:  <br>
            ἐκλίνθη δ' ἑτέρωσε κάρη, ἐπὶ δ' ἀσπὶς ἑάφθη  <br>
            καὶ κόρυς, ἀμφὶ δέ οἱ θάνατος χύτο θυμοραϊστής.  <br>
        </P>
        <P><A>13.545</A>  Ἀντίλοχος δὲ Θόωνα μεταστρεφθέντα δοκεύσας  <br>
            οὔτασ' ἐπαΐξας, ἀπὸ δὲ φλέβα πᾶσαν ἔκερσεν,  <br>
            ἥ τ' ἀνὰ νῶτα θέουσα διαμπερὲς αὐχέν' ἱκάνει:  <br>
            τὴν ἀπὸ πᾶσαν ἔκερσεν: ὃ δ' ὕπτιος ἐν κονίῃσι  <br>
            κάππεσεν, ἄμφω χεῖρε φίλοις ἑτάροισι πετάσσας.  <br>
        </P>
        <P><A>13.550</A>  Ἀντίλοχος δ' ἐπόρουσε, καὶ αἴνυτο τεύχε' ἀπ' ὤμων  <br>
            παπταίνων: Τρῶες δὲ περισταδὸν ἄλλοθεν ἄλλος  <br>
            οὔταζον σάκος εὐρὺ παναίολον, οὐδὲ δύναντο  <br>
            εἴσω ἐπιγράψαι τέρενα χρόα νηλέϊ χαλκῷ  <br>
            Ἀντιλόχου: πέρι γάρ ῥα Ποσειδάων ἐνοσίχθων  <br>
            Νέστορος υἱὸν ἔρυτο καὶ ἐν πολλοῖσι βέλεσσιν.  <br>
        </P>
        <P><A>13.556</A>  οὐ μὲν γάρ ποτ' ἄνευ δηΐων ἦν, ἀλλὰ κατ' αὐτοὺς  <br>
            στρωφᾶτ': οὐδέ οἱ ἔγχος ἔχ' ἀτρέμας, ἀλλὰ μάλ' αἰεὶ  <br>
            σειόμενον ἐλέλικτο: τιτύσκετο δὲ φρεσὶν ᾗσιν  <br>
            ἤ τευ ἀκοντίσσαι, ἠὲ σχεδὸν ὁρμηθῆναι.  <br>
        </P>
        <P><A>13.560</A>  ἀλλ' οὐ λῆθ' Ἀδάμαντα τιτυσκόμενος καθ' ὅμιλον  <br>
            Ἀσιάδην, ὅ οἱ οὖτα μέσον σάκος ὀξέϊ χαλκῷ  <br>
            ἐγγύθεν ὁρμηθείς: ἀμενήνωσεν δέ οἱ αἰχμὴν  <br>
            κυανοχαῖτα Ποσειδάων βιότοιο μεγήρας.  <br>
            καὶ τὸ μὲν αὐτοῦ μεῖν' ὥς τε σκῶλος πυρίκαυστος  <br>
            ἐν σάκει Ἀντιλόχοιο, τὸ δ' ἥμισυ κεῖτ' ἐπὶ γαίης:  <br>
            ἂψ δ' ἑτάρων εἰς ἔθνος ἐχάζετο κῆρ' ἀλεείνων:  <br>
        </P>
        <P><A>13.567</A>  Μηριόνης δ' ἀπιόντα μετασπόμενος βάλε δουρὶ  <br>
            αἰδοίων τε μεσηγὺ καὶ ὀμφαλοῦ, ἔνθα μάλιστα  <br>
            γίγνετ' Ἄρης ἀλεγεινὸς ὀϊζυροῖσι βροτοῖσιν.  <br>
            ἔνθά οἱ ἔγχος ἔπηξεν: ὃ δ' ἑσπόμενος περὶ δουρὶ  <br>
            ἤσπαιρ' ὡς ὅτε βοῦς τόν τ' οὔρεσι βουκόλοι ἄνδρες  <br>
            ἰλλάσιν οὐκ ἐθέλοντα βίῃ δήσαντες ἄγουσιν:  <br>
            ὣς ὃ τυπεὶς ἤσπαιρε μίνυνθά περ, οὔ τι μάλα δήν,  <br>
            ὄφρά οἱ ἐκ χροὸς ἔγχος ἀνεσπάσατ' ἐγγύθεν ἐλθὼν  <br>
            ἥρως Μηριόνης: τὸν δὲ σκότος ὄσσε κάλυψε.  <br>
        </P>
        <P><A>13.576</A>  Δηΐπυρον δ' Ἕλενος ξίφεϊ σχεδὸν ἤλασε κόρσην  <br>
            Θρηϊκίῳ μεγάλῳ, ἀπὸ δὲ τρυφάλειαν ἄραξεν.  <br>
            ἣ μὲν ἀποπλαγχθεῖσα χαμαὶ πέσε, καί τις Ἀχαιῶν  <br>
            μαρναμένων μετὰ ποσσὶ κυλινδομένην ἐκόμισσε:  <br>
            τὸν δὲ κατ' ὀφθαλμῶν ἐρεβεννὴ νὺξ ἐκάλυψεν.  <br>
        </P>
        <P><A>13.581</A>  Ἀτρεΐδην δ' ἄχος εἷλε βοὴν ἀγαθὸν Μενέλαον:  <br>
            βῆ δ' ἐπαπειλήσας Ἑλένῳ ἥρωϊ ἄνακτι  <br>
            ὀξὺ δόρυ κραδάων: ὃ δὲ τόξου πῆχυν ἄνελκε.  <br>
            τὼ δ' ἄρ' ὁμαρτήδην ὃ μὲν ἔγχεϊ ὀξυόεντι  <br>
            ἵετ' ἀκοντίσσαι, ὃ δ' ἀπὸ νευρῆφιν ὀϊστῷ.  <br>
        </P>
        <P><A>13.586</A>  Πριαμίδης μὲν ἔπειτα κατὰ στῆθος βάλεν ἰῷ  <br>
            θώρηκος γύαλον, ἀπὸ δ' ἔπτατο πικρὸς ὀϊστός.  <br>
            ὡς δ' ὅτ' ἀπὸ πλατέος πτυόφιν μεγάλην κατ' ἀλωὴν  <br>
            θρῴσκωσιν κύαμοι μελανόχροες ἢ ἐρέβινθοι  <br>
            πνοιῇ ὕπο λιγυρῇ καὶ λικμητῆρος ἐρωῇ,  <br>
            ὣς ἀπὸ θώρηκος Μενελάου κυδαλίμοιο  <br>
            πολλὸν ἀποπλαγχθεὶς ἑκὰς ἔπτατο πικρὸς ὀϊστός.  <br>
        </P>
        <P><A>13.593</A>  Ἀτρεΐδης δ' ἄρα χεῖρα βοὴν ἀγαθὸς Μενέλαος  <br>
            τὴν βάλεν ᾗ ῥ' ἔχε τόξον ἐΰξοον: ἐν δ' ἄρα τόξῳ  <br>
            ἀντικρὺ διὰ χειρὸς ἐλήλατο χάλκεον ἔγχος.  <br>
            ἂψ δ' ἑτάρων εἰς ἔθνος ἐχάζετο κῆρ' ἀλεείνων  <br>
            χεῖρα παρακρεμάσας: τὸ δ' ἐφέλκετο μείλινον ἔγχος.  <br>
            καὶ τὸ μὲν ἐκ χειρὸς ἔρυσεν μεγάθυμος Ἀγήνωρ,  <br>
            αὐτὴν δὲ ξυνέδησεν ἐϋστρεφεῖ οἰὸς ἀώτῳ  <br>
            σφενδόνῃ, ἣν ἄρα οἱ θεράπων ἔχε ποιμένι λαῶν.  <br>
        </P>
        <P><A>13.601</A>  Πείσανδρος δ' ἰθὺς Μενελάου κυδαλίμοιο  <br>
            ἤϊε: τὸν δ' ἄγε μοῖρα κακὴ θανάτοιο τέλος δὲ  <br>
            σοὶ Μενέλαε δαμῆναι ἐν αἰνῇ δηϊοτῆτι.  <br>
        </P>
        <P><A>13.604</A>  οἳ δ' ὅτε δὴ σχεδὸν ἦσαν ἐπ' ἀλλήλοισιν ἰόντες  <br>
            Ἀτρεΐδης μὲν ἅμαρτε, παραὶ δέ οἱ ἐτράπετ' ἔγχος,  <br>
            Πείσανδρος δὲ σάκος Μενελάου κυδαλίμοιο  <br>
            οὔτασεν, οὐδὲ διὰ πρὸ δυνήσατο χαλκὸν ἐλάσσαι:  <br>
            ἔσχεθε γὰρ σάκος εὐρύ, κατεκλάσθη δ' ἐνὶ καυλῷ  <br>
            ἔγχος: ὃ δὲ φρεσὶν ᾗσι χάρη καὶ ἐέλπετο νίκην.  <br>
        </P>
        <P><A>13.610</A>  Ἀτρεΐδης δὲ ἐρυσσάμενος ξίφος ἀργυρόηλον  <br>
            ἆλτ' ἐπὶ Πεισάνδρῳ: ὃ δ' ὑπ' ἀσπίδος εἵλετο καλὴν  <br>
            ἀξίνην εὔχαλκον ἐλαΐνῳ ἀμφὶ πελέκκῳ  <br>
            μακρῷ ἐϋξέστῳ: ἅμα δ' ἀλλήλων ἐφίκοντο.  <br>
        </P>
        <P><A>13.614</A>  ἤτοι ὃ μὲν κόρυθος φάλον ἤλασεν ἱπποδασείης  <br>
            ἄκρον ὑπὸ λόφον αὐτόν, ὃ δὲ προσιόντα μέτωπον  <br>
            ῥινὸς ὕπερ πυμάτης: λάκε δ' ὀστέα, τὼ δέ οἱ ὄσσε  <br>
            πὰρ ποσὶν αἱματόεντα χαμαὶ πέσον ἐν κονίῃσιν,  <br>
            ἰδνώθη δὲ πεσών: ὃ δὲ λὰξ ἐν στήθεσι βαίνων  <br>
            τεύχεά τ' ἐξενάριξε καὶ εὐχόμενος ἔπος ηὔδα:  <br>
        </P>
        <P><A>13.620</A>  λείψετέ θην οὕτω γε νέας Δαναῶν ταχυπώλων  <br>
            Τρῶες ὑπερφίαλοι δεινῆς ἀκόρητοι ἀϋτῆς,  <br>
            ἄλλης μὲν λώβης τε καὶ αἴσχεος οὐκ ἐπιδευεῖς  <br>
            ἣν ἐμὲ λωβήσασθε κακαὶ κύνες, οὐδέ τι θυμῷ  <br>
            Ζηνὸς ἐριβρεμέτεω χαλεπὴν ἐδείσατε μῆνιν  <br>
            ξεινίου, ὅς τέ ποτ' ὔμμι διαφθέρσει πόλιν αἰπήν:  <br>
        </P>
        <P><A>13.626</A>  οἵ μευ κουριδίην ἄλοχον καὶ κτήματα πολλὰ  <br>
            μὰψ οἴχεσθ' ἀνάγοντες, ἐπεὶ φιλέεσθε παρ' αὐτῇ:  <br>
            νῦν αὖτ' ἐν νηυσὶν μενεαίνετε ποντοπόροισι  <br>
            πῦρ ὀλοὸν βαλέειν, κτεῖναι δ' ἥρωας Ἀχαιούς.  <br>
            ἀλλά ποθι σχήσεσθε καὶ ἐσσύμενοί περ Ἄρηος.  <br>
        </P>
        <P><A>13.631</A>  Ζεῦ πάτερ ἦ τέ σέ φασι περὶ φρένας ἔμμεναι ἄλλων  <br>
            ἀνδρῶν ἠδὲ θεῶν: σέο δ' ἐκ τάδε πάντα πέλονται:  <br>
            οἷον δὴ ἄνδρεσσι χαρίζεαι ὑβριστῇσι  <br>
            Τρωσίν, τῶν μένος αἰὲν ἀτάσθαλον, οὐδὲ δύνανται  <br>
            φυλόπιδος κορέσασθαι ὁμοιΐου πτολέμοιο.  <br>
        </P>
        <P><A>13.636</A>  πάντων μὲν κόρος ἐστὶ καὶ ὕπνου καὶ φιλότητος  <br>
            μολπῆς τε γλυκερῆς καὶ ἀμύμονος ὀρχηθμοῖο,  <br>
            τῶν πέρ τις καὶ μᾶλλον ἐέλδεται ἐξ ἔρον εἷναι  <br>
            ἢ πολέμου: Τρῶες δὲ μάχης ἀκόρητοι ἔασιν.  <br>
        </P>
        <P><A>13.640</A>  ὣς εἰπὼν τὰ μὲν ἔντε' ἀπὸ χροὸς αἱματόεντα  <br>
            συλήσας ἑτάροισι δίδου Μενέλαος ἀμύμων,  <br>
            αὐτὸς δ' αὖτ' ἐξ αὖτις ἰὼν προμάχοισιν ἐμίχθη.  <br>
        </P>
        <P><A>13.643</A>  ἔνθά οἱ υἱὸς ἐπᾶλτο Πυλαιμένεος βασιλῆος  <br>
            Ἁρπαλίων, ὅ ῥα πατρὶ φίλῳ ἕπετο πτολεμίξων  <br>
            ἐς τροίην, οὐδ' αὖτις ἀφίκετο πατρίδα γαῖαν:  <br>
            ὅς ῥα τότ' Ἀτρεΐδαο μέσον σάκος οὔτασε δουρὶ  <br>
            ἐγγύθεν, οὐδὲ διὰ πρὸ δυνήσατο χαλκὸν ἐλάσσαι  <br>
            ἂψ δ' ἑτάρων εἰς ἔθνος ἐχάζετο κῆρ' ἀλεείνων  <br>
            πάντοσε παπταίνων μή τις χρόα χαλκῷ ἐπαύρῃ.  <br>
        </P>
        <P><A>13.650</A>  Μηριόνης δ' ἀπιόντος ἵει χαλκήρε' ὀϊστόν,  <br>
            καί ῥ' ἔβαλε γλουτὸν κάτα δεξιόν: αὐτὰρ ὀϊστὸς  <br>
            ἀντικρὺ κατὰ κύστιν ὑπ' ὀστέον ἐξεπέρησεν.  <br>
            ἑζόμενος δὲ κατ' αὖθι φίλων ἐν χερσὶν ἑταίρων  <br>
            θυμὸν ἀποπνείων, ὥς τε σκώληξ ἐπὶ γαίῃ  <br>
            κεῖτο ταθείς: ἐκ δ' αἷμα μέλαν ῥέε, δεῦε δὲ γαῖαν.  <br>
        </P>
        <P><A>13.656</A>  τὸν μὲν Παφλαγόνες μεγαλήτορες ἀμφεπένοντο,  <br>
            ἐς δίφρον δ' ἀνέσαντες ἄγον προτὶ Ἴλιον ἱρὴν  <br>
            ἀχνύμενοι: μετὰ δέ σφι πατὴρ κίε δάκρυα λείβων,  <br>
            ποινὴ δ' οὔ τις παιδὸς ἐγίγνετο τεθνηῶτος.  <br>
        </P>
        <P><A>13.660</A>  τοῦ δὲ Πάρις μάλα θυμὸν ἀποκταμένοιο χολώθη:  <br>
            ξεῖνος γάρ οἱ ἔην πολέσιν μετὰ Παφλαγόνεσσι:  <br>
            τοῦ ὅ γε χωόμενος προΐει χαλκήρε' ὀϊστόν.  <br>
        </P>
        <P><A>13.663</A>  ἦν δέ τις Εὐχήνωρ Πολυΐδου μάντιος υἱὸς  <br>
            ἀφνειός τ' ἀγαθός τε Κορινθόθι οἰκία ναίων,  <br>
            ὅς ῥ' εὖ εἰδὼς κῆρ' ὀλοὴν ἐπὶ νηὸς ἔβαινε:  <br>
        </P>
        <P><A>13.666</A>  πολλάκι γάρ οἱ ἔειπε γέρων ἀγαθὸς Πολύϊδος  <br>
            νούσῳ ὑπ' ἀργαλέῃ φθίσθαι οἷς ἐν μεγάροισιν,  <br>
            ἢ μετ' Ἀχαιῶν νηυσὶν ὑπὸ Τρώεσσι δαμῆναι:  <br>
        </P>
        <P><A>13.669</A>  τώ ῥ' ἅμα τ' ἀργαλέην θωὴν ἀλέεινεν Ἀχαιῶν  <br>
            νοῦσόν τε στυγερήν, ἵνα μὴ πάθοι ἄλγεα θυμῷ.  <br>
        </P>
        <P><A>13.671</A>  τὸν βάλ' ὑπὸ γναθμοῖο. καὶ οὔατος: ὦκα δὲ θυμὸς  <br>
            ᾤχετ' ἀπὸ μελέων, στυγερὸς δ' ἄρα μιν σκότος εἷλεν.  <br>
        </P>
        <P><A>13.673</A>  ὣς οἳ μὲν μάρναντο δέμας πυρὸς αἰθομένοιο:  <br>
            Ἕκτωρ δ' οὐκ ἐπέπυστο Διῒ φίλος, οὐδέ τι ᾔδη  <br>
            ὅττί ῥά οἱ νηῶν ἐπ' ἀριστερὰ δηϊόωντο  <br>
            λαοὶ ὑπ' Ἀργείων. τάχα δ' ἂν καὶ κῦδος Ἀχαιῶν  <br>
            ἔπλετο: τοῖος γὰρ γαιήοχος ἐννοσίγαιος  <br>
            ὄτρυν' Ἀργείους, πρὸς δὲ σθένει αὐτὸς ἄμυνεν:  <br>
        </P>
        <P><A>13.679</A>  ἀλλ' ἔχεν ᾗ τὰ πρῶτα πύλας καὶ τεῖχος ἐσᾶλτο  <br>
            ῥηξάμενος Δαναῶν πυκινὰς στίχας ἀσπιστάων,  <br>
            ἔνθ' ἔσαν Αἴαντός τε νέες καὶ Πρωτεσιλάου  <br>
            θῖν' ἔφ' ἁλὸς πολιῆς εἰρυμέναι: αὐτὰρ ὕπερθε  <br>
            τεῖχος ἐδέδμητο χθαμαλώτατον, ἔνθα μάλιστα  <br>
            ζαχρηεῖς γίγνοντο μάχῃ αὐτοί τε καὶ ἵπποι.  <br>
        </P>
        <P><A>13.685</A>  ἔνθα δὲ Βοιωτοὶ καὶ Ἰάονες ἑλκεχίτωνες  <br>
            Λοκροὶ καὶ Φθῖοι καὶ φαιδιμόεντες Ἐπειοὶ  <br>
            σπουδῇ ἐπαΐσσοντα νεῶν ἔχον, οὐδὲ δύναντο  <br>
            ὦσαι ἀπὸ σφείων φλογὶ εἴκελον Ἕκτορα δῖον  <br>
        </P>
        <P><A>13.689</A>  οἳ μὲν Ἀθηναίων προλελεγμένοι: ἐν δ' ἄρα τοῖσιν  <br>
            ἦρχ' υἱὸς Πετεῶο Μενεσθεύς, οἳ δ' ἅμ' ἕποντο  <br>
            Φείδας τε Στιχίος τε Βίας τ' ἐΰς: αὐτὰρ Ἐπειῶν  <br>
            Φυλεΐδης τε Μέγης Ἀμφίων τε Δρακίος τε,  <br>
            πρὸ Φθίων δὲ Μέδων τε μενεπτόλεμός τε Ποδάρκης.  <br>
        </P>
        <P><A>13.694</A>  ἤτοι ὃ μὲν νόθος υἱὸς Ὀϊλῆος θείοιο  <br>
            ἔσκε Μέδων Αἴαντος ἀδελφεός: αὐτὰρ ἔναιεν  <br>
            ἐν Φυλάκῃ γαίης ἄπο πατρίδος ἄνδρα κατακτὰς  <br>
            γνωτὸν μητρυιῆς Ἐριώπιδος, ἣν ἔχ' Ὀϊλεύς:  <br>
            αὐτὰρ ὃ Ἰφίκλοιο πάϊς τοῦ Φυλακίδαο.  <br>
            οἳ μὲν πρὸ Φθίων μεγαθύμων θωρηχθέντες  <br>
            ναῦφιν ἀμυνόμενοι μετὰ Βοιωτῶν ἐμάχοντο:  <br>
        </P>
        <P><A>13.701</A>  Αἴας δ' οὐκέτι πάμπαν Ὀϊλῆος ταχὺς υἱὸς  <br>
            ἵστατ' ἀπ' Αἴαντος Τελαμωνίου οὐδ' ἠβαιόν,  <br>
            ἀλλ' ὥς τ' ἐν νειῷ βόε οἴνοπε πηκτὸν ἄροτρον  <br>
            ἶσον θυμὸν ἔχοντε τιταίνετον: ἀμφὶ δ' ἄρά σφι  <br>
            πρυμνοῖσιν κεράεσσι πολὺς ἀνακηκίει ἱδρώς:  <br>
            τὼ μέν τε ζυγὸν οἶον ἐΰξοον ἀμφὶς ἐέργει  <br>
            ἱεμένω κατὰ ὦλκα: τέμει δέ τε τέλσον ἀρούρης:  <br>
            ὣς τὼ παρβεβαῶτε μάλ' ἕστασαν ἀλλήλοιιν.  <br>
        </P>
        <P><A>13.709</A>  ἀλλ' ἤτοι Τελαμωνιάδῃ πολλοί τε καὶ ἐσθλοὶ  <br>
            λαοὶ ἕπονθ' ἕταροι, οἵ οἱ σάκος ἐξεδέχοντο  <br>
            ὁππότε μιν κάματός τε καὶ ἱδρὼς γούναθ' ἵκοιτο.  <br>
            οὐδ' ἄρ' Ὀϊλιάδῃ μεγαλήτορι Λοκροὶ ἕποντο:  <br>
            οὐ γάρ σφι σταδίῃ ὑσμίνῃ μίμνε φίλον κῆρ:  <br>
            οὐ γὰρ ἔχον κόρυθας χαλκήρεας ἱπποδασείας,  <br>
            οὐδ' ἔχον ἀσπίδας εὐκύκλους καὶ μείλινα δοῦρα,  <br>
        </P>
        <P><A>13.716</A>  ἀλλ' ἄρα τόξοισιν καὶ ἐϋστρεφεῖ οἶος ἀώτῳ  <br>
            Ἴλιον εἰς ἅμ' ἕποντο πεποιθότες, οἷσιν ἔπειτα  <br>
            ταρφέα βάλλοντες Τρώων ῥήγνυντο φάλαγγας:  <br>
            δή ῥα τόθ' οἳ μὲν πρόσθε σὺν ἔντεσι δαιδαλέοισι  <br>
            μάρναντο Τρωσίν τε καὶ Ἕκτορι χαλκοκορυστῇ,  <br>
            οἳ δ' ὄπιθεν βάλλοντες ἐλάνθανον: οὐδέ τι χάρμης  <br>
            Τρῶες μιμνήσκοντο: συνεκλόνεον γὰρ ὀϊστοί.  <br>
        </P>
        <P><A>13.723</A>  ἔνθά κε λευγαλέως νηῶν ἄπο καὶ κλισιάων  <br>
            Τρῶες ἐχώρησαν προτὶ Ἴλιον ἠνεμόεσσαν,  <br>
            εἰ μὴ Πουλυδάμας θρασὺν Ἕκτορα εἶπε παραστάς:  <br>
            Ἕκτορ ἀμήχανός ἐσσι παραρρητοῖσι πιθέσθαι.  <br>
            οὕνεκά τοι περὶ δῶκε θεὸς πολεμήϊα ἔργα  <br>
            τοὔνεκα καὶ βουλῇ ἐθέλεις περιίδμεναι ἄλλων:  <br>
            ἀλλ' οὔ πως ἅμα πάντα δυνήσεαι αὐτὸς ἑλέσθαι.  <br>
        </P>
        <P><A>13.730</A>  ἄλλῳ μὲν γὰρ ἔδωκε θεὸς πολεμήϊα ἔργα,  <br>
            ἄλλῳ δ' ὀρχηστύν, ἑτέρῳ κίθαριν καὶ ἀοιδήν,  <br>
            ἄλλῳ δ' ἐν στήθεσσι τιθεῖ νόον εὐρύοπα Ζεὺς  <br>
            ἐσθλόν, τοῦ δέ τε πολλοὶ ἐπαυρίσκοντ' ἄνθρωποι,  <br>
            καί τε πολέας ἐσάωσε, μάλιστα δὲ καὐτὸς ἀνέγνω.  <br>
            αὐτὰρ ἐγὼν ἐρέω ὥς μοι δοκεῖ εἶναι ἄριστα:  <br>
        </P>
        <P><A>13.736</A>  πάντῃ γάρ σε περὶ στέφανος πολέμοιο δέδηε:  <br>
            Τρῶες δὲ μεγάθυμοι ἐπεὶ κατὰ τεῖχος ἔβησαν  <br>
            οἳ μὲν ἀφεστᾶσιν σὺν τεύχεσιν, οἳ δὲ μάχονται  <br>
            παυρότεροι πλεόνεσσι κεδασθέντες κατὰ νῆας.  <br>
        </P>
        <P><A>13.740</A>  ἀλλ' ἀναχασσάμενος κάλει ἐνθάδε πάντας ἀρίστους:  <br>
            ἔνθεν δ' ἂν μάλα πᾶσαν ἐπιφρασσαίμεθα βουλὴν  <br>
            ἤ κεν ἐνὶ νήεσσι πολυκλήϊσι πέσωμεν  <br>
            αἴ κ' ἐθέλῃσι θεὸς δόμεναι κράτος, ἦ κεν ἔπειτα  <br>
            πὰρ νηῶν ἔλθωμεν ἀπήμονες. ἦ γὰρ ἔγωγε  <br>
            δείδω μὴ τὸ χθιζὸν ἀποστήσωνται Ἀχαιοὶ  <br>
            χρεῖος, ἐπεὶ παρὰ νηυσὶν ἀνὴρ ἆτος πολέμοιο  <br>
            μίμνει, ὃν οὐκέτι πάγχυ μάχης σχήσεσθαι ὀΐω.  <br>
        </P>
        <P><A>13.748</A>  ὣς φάτο Πουλυδάμας, ἅδε δ' Ἕκτορι μῦθος ἀπήμων,  <br>
            αὐτίκα δ' ἐξ ὀχέων σὺν τεύχεσιν ἆλτο χαμᾶζε  <br>
            καί μιν φωνήσας ἔπεα πτερόεντα προσηύδα:  <br>
            Πουλυδάμα σὺ μὲν αὐτοῦ ἐρύκακε πάντας ἀρίστους,  <br>
            αὐτὰρ ἐγὼ κεῖσ' εἶμι καὶ ἀντιόω πολέμοιο:  <br>
            αἶψα δ' ἐλεύσομαι αὖτις ἐπὴν εὖ τοῖς ἐπιτείλω.  <br>
        </P>
        <P><A>13.754</A>  ἦ ῥα, καὶ ὁρμήθη ὄρεϊ νιφόεντι ἐοικὼς  <br>
            κεκλήγων, διὰ δὲ Τρώων πέτετ' ἠδ' ἐπικούρων.  <br>
            οἳ δ' ἐς Πανθοΐδην ἀγαπήνορα Πουλυδάμαντα  <br>
            πάντες ἐπεσσεύοντ', ἐπεὶ Ἕκτορος ἔκλυον αὐδήν.  <br>
            αὐτὰρ ὃ Δηΐφοβόν τε βίην θ' Ἑλένοιο ἄνακτος  <br>
            Ἀσιάδην τ' Ἀδάμαντα καὶ Ἄσιον Ὑρτάκου υἱὸν  <br>
            φοίτα ἀνὰ προμάχους διζήμενος, εἴ που ἐφεύροι.  <br>
        </P>
        <P><A>13.761</A>  τοὺς δ' εὗρ' οὐκέτι πάμπαν ἀπήμονας οὐδ' ἀνολέθρους:  <br>
            ἀλλ' οἳ μὲν δὴ νηυσὶν ἔπι πρυμνῇσιν Ἀχαιῶν  <br>
            χερσὶν ὑπ' Ἀργείων κέατο ψυχὰς ὀλέσαντες,  <br>
            οἳ δ' ἐν τείχει ἔσαν βεβλημένοι οὐτάμενοί τε.  <br>
        </P>
        <P><A>13.765</A>  τὸν δὲ τάχ' εὗρε μάχης ἐπ' ἀριστερὰ δακρυοέσσης  <br>
            δῖον Ἀλέξανδρον Ἑλένης πόσιν ἠϋκόμοιο  <br>
            θαρσύνονθ' ἑτάρους καὶ ἐποτρύνοντα μάχεσθαι,  <br>
            ἀγχοῦ δ' ἱστάμενος προσέφη αἰσχροῖς ἐπέεσσι:  <br>
        </P>
        <P><A>13.769</A>  Δύσπαρι εἶδος ἄριστε γυναιμανὲς ἠπεροπευτὰ  <br>
            ποῦ τοι Δηΐφοβός τε βίη θ' Ἑλένοιο ἄνακτος  <br>
            Ἀσιάδης τ' Ἀδάμας ἠδ' Ἄσιος Ὑρτάκου υἱός;  <br>
            ποῦ δέ τοι Ὀθρυονεύς; νῦν ὤλετο πᾶσα κατ' ἄκρης  <br>
            Ἴλιος αἰπεινή: νῦν τοι σῶς αἰπὺς ὄλεθρος.  <br>
        </P>
        <P><A>13.774</A>  τὸν δ' αὖτε προσέειπεν Ἀλέξανδρος θεοειδής:  <br>
            Ἕκτορ ἐπεί τοι θυμὸς ἀναίτιον αἰτιάασθαι,  <br>
            ἄλλοτε δή ποτε μᾶλλον ἐρωῆσαι πολέμοιο  <br>
            μέλλω, ἐπεὶ οὐδ' ἐμὲ πάμπαν ἀνάλκιδα γείνατο μήτηρ:  <br>
            ἐξ οὗ γὰρ παρὰ νηυσὶ μάχην ἤγειρας ἑταίρων,  <br>
        </P>
        <P><A>13.779</A>  ἐκ τοῦ δ' ἐνθάδ' ἐόντες ὁμιλέομεν Δαναοῖσι  <br>
            νωλεμέως: ἕταροι δὲ κατέκταθεν οὓς σὺ μεταλλᾷς.  <br>
            οἴω Δηΐφοβός τε βίη θ' Ἑλένοιο ἄνακτος  <br>
            οἴχεσθον, μακρῇσι τετυμμένω ἐγχείῃσιν  <br>
            ἀμφοτέρω κατὰ χεῖρα: φόνον δ' ἤμυνε Κρονίων.  <br>
        </P>
        <P><A>13.784</A>  νῦν δ' ἄρχ' ὅππῃ σε κραδίη θυμός τε κελεύει:  <br>
            ἡμεῖς δ' ἐμμεμαῶτες ἅμ' ἑψόμεθ', οὐδέ τί φημι  <br>
            ἀλκῆς δευήσεσθαι, ὅση δύναμίς γε πάρεστι.  <br>
            πὰρ δύναμιν δ' οὐκ ἔστι καὶ ἐσσύμενον πολεμίζειν.  <br>
        </P>
        <P><A>13.788</A>  ὣς εἰπὼν παρέπεισεν ἀδελφειοῦ φρένας ἥρως:  <br>
            βὰν δ' ἴμεν ἔνθα μάλιστα μάχη καὶ φύλοπις ἦεν  <br>
            ἀμφί τε Κεβριόνην καὶ ἀμύμονα Πουλυδάμαντα  <br>
            Φάλκην Ὀρθαῖόν τε καὶ ἀντίθεον Πολυφήτην  <br>
            Πάλμύν τ' Ἀσκάνιόν τε Μόρυν θ' υἷ' Ἱπποτίωνος,  <br>
            οἵ ῥ' ἐξ Ἀσκανίης ἐριβώλακος ἦλθον ἀμοιβοὶ  <br>
            ἠοῖ τῇ προτέρῃ: τότε δὲ Ζεὺς ὦρσε μάχεσθαι.  <br>
        </P>
        <P><A>13.795</A>  οἳ δ' ἴσαν ἀργαλέων ἀνέμων ἀτάλαντοι ἀέλλῃ,  <br>
            ἥ ῥά θ' ὑπὸ βροντῆς πατρὸς Διὸς εἶσι πέδον δέ,  <br>
            θεσπεσίῳ δ' ὁμάδῳ ἁλὶ μίσγεται, ἐν δέ τε πολλὰ  <br>
            κύματα παφλάζοντα πολυφλοίσβοιο θαλάσσης  <br>
            κυρτὰ φαληριόωντα, πρὸ μέν τ' ἄλλ', αὐτὰρ ἐπ' ἄλλα:  <br>
            ὣς Τρῶες πρὸ μὲν ἄλλοι ἀρηρότες, αὐτὰρ ἐπ' ἄλλοι,  <br>
            χαλκῷ μαρμαίροντες ἅμ' ἡγεμόνεσσιν ἕποντο.  <br>
        </P>
        <P><A>13.802</A>  Ἕκτωρ δ' ἡγεῖτο βροτολοιγῷ ἶσος Ἄρηϊ  <br>
            Πριαμίδης: πρόσθεν δ' ἔχεν ἀσπίδα πάντοσ' ἐΐσην  <br>
            ῥινοῖσιν πυκινήν, πολλὸς δ' ἐπελήλατο χαλκός:  <br>
            ἀμφὶ δέ οἱ κροτάφοισι φαεινὴ σείετο πήληξ.  <br>
            πάντῃ δ' ἀμφὶ φάλαγγας ἐπειρᾶτο προποδίζων,  <br>
            εἴ πώς οἱ εἴξειαν ὑπασπίδια προβιβῶντι:  <br>
            ἀλλ' οὐ σύγχει θυμὸν ἐνὶ στήθεσσιν Ἀχαιῶν.  <br>
        </P>
        <P><A>13.809</A>  Αἴας δὲ πρῶτος προκαλέσσατο μακρὰ βιβάσθων:  <br>
            δαιμόνιε σχεδὸν ἐλθέ: τί ἢ δειδίσσεαι αὔτως  <br>
            Ἀργείους; οὔ τοί τι μάχης ἀδαήμονές εἰμεν,  <br>
            ἀλλὰ Διὸς μάστιγι κακῇ ἐδάμημεν Ἀχαιοί.  <br>
            ἦ θήν πού τοι θυμὸς ἐέλπεται ἐξαλαπάξειν  <br>
            νῆας: ἄφαρ δέ τε χεῖρες ἀμύνειν εἰσὶ καὶ ἡμῖν.  <br>
        </P>
        <P><A>13.815</A>  ἦ κε πολὺ φθαίη εὖ ναιομένη πόλις ὑμὴ  <br>
            χερσὶν ὑφ' ἡμετέρῃσιν ἁλοῦσά τε περθομένη τε.  <br>
            σοὶ δ' αὐτῷ φημὶ σχεδὸν ἔμμεναι ὁππότε φεύγων  <br>
            ἀρήσῃ Διὶ πατρὶ καὶ ἄλλοις ἀθανάτοισι  <br>
            θάσσονας ἰρήκων ἔμεναι καλλίτριχας ἵππους,  <br>
            οἵ σε πόλιν δ' οἴσουσι κονίοντες πεδίοιο.  <br>
        </P>
        <P><A>13.821</A>  ὣς ἄρα οἱ εἰπόντι ἐπέπτατο δεξιὸς ὄρνις  <br>
            αἰετὸς ὑψιπέτης: ἐπὶ δ' ἴαχε λαὸς Ἀχαιῶν  <br>
            θάρσυνος οἰωνῷ: ὃ δ' ἀμείβετο φαίδιμος Ἕκτωρ:  <br>
        </P>
        <P><A>13.824</A>  Αἶαν ἁμαρτοεπὲς βουγάϊε ποῖον ἔειπες:  <br>
            εἰ γὰρ ἐγὼν οὕτω γε Διὸς πάϊς αἰγιόχοιο  <br>
            εἴην ἤματα πάντα, τέκοι δέ με πότνια Ἥρη,  <br>
            τιοίμην δ' ὡς τίετ' Ἀθηναίη καὶ Ἀπόλλων,  <br>
        </P>
        <P><A>13.828</A>  ὡς νῦν ἡμέρη ἥδε κακὸν φέρει Ἀργείοισι  <br>
            πᾶσι μάλ', ἐν δὲ σὺ τοῖσι πεφήσεαι, αἴ κε ταλάσσῃς  <br>
            μεῖναι ἐμὸν δόρυ μακρόν, ὅ τοι χρόα λειριόεντα  <br>
            δάψει: ἀτὰρ Τρώων κορέεις κύνας ἠδ' οἰωνοὺς  <br>
            δημῷ καὶ σάρκεσσι πεσὼν ἐπὶ νηυσὶν Ἀχαιῶν.  <br>
        </P>
        <P><A>13.833</A>  ὣς ἄρα φωνήσας ἡγήσατο: τοὶ δ' ἅμ' ἕποντο  <br>
            ἠχῇ θεσπεσίῃ, ἐπὶ δ' ἴαχε λαὸς ὄπισθεν.  <br>
            Ἀργεῖοι δ' ἑτέρωθεν ἐπίαχον, οὐδὲ λάθοντο  <br>
            ἀλκῆς, ἀλλ' ἔμενον Τρώων ἐπιόντας ἀρίστους.  <br>
            ἠχὴ δ' ἀμφοτέρων ἵκετ' αἰθέρα καὶ Διὸς αὐγάς.  <br>
        </P>
        <h4>ΙΛΙΑΔΟΣ Ξ</h4>
        <P><A>14.1</A>  Νέστορα δ' οὐκ ἔλαθεν ἰαχὴ πίνοντά περ ἔμπης,  <br>
            ἀλλ' Ἀσκληπιάδην ἔπεα πτερόεντα προσηύδα:  <br>
            φράζεο δῖε Μαχᾶον ὅπως ἔσται τάδε ἔργα:  <br>
            μείζων δὴ παρὰ νηυσὶ βοὴ θαλερῶν αἰζηῶν.  <br>
        </P>
        <P><A>14.5</A>  ἀλλὰ σὺ μὲν νῦν πῖνε καθήμενος αἴθοπα οἶνον  <br>
            εἰς ὅ κε θερμὰ λοετρὰ ἐϋπλόκαμος Ἑκαμήδη  <br>
            θερμήνῃ καὶ λούσῃ ἄπο βρότον αἱματόεντα:  <br>
            αὐτὰρ ἐγὼν ἐλθὼν τάχα εἴσομαι ἐς περιωπήν.  <br>
        </P>
        <P><A>14.9</A>  ὣς εἰπὼν σάκος εἷλε τετυγμένον υἷος ἑοῖο  <br>
            κείμενον ἐν κλισίῃ Θρασυμήδεος ἱπποδάμοιο  <br>
            χαλκῷ παμφαῖνον: ὃ δ' ἔχ' ἀσπίδα πατρὸς ἑοῖο.  <br>
            εἵλετο δ' ἄλκιμον ἔγχος ἀκαχμένον ὀξέϊ χαλκῷ,  <br>
        </P>
        <P><A>14.13</A>  στῆ δ' ἐκτὸς κλισίης, τάχα δ' εἴσιδεν ἔργον ἀεικὲς  <br>
            τοὺς μὲν ὀρινομένους, τοὺς δὲ κλονέοντας ὄπισθε  <br>
            Τρῶας ὑπερθύμους: ἐρέριπτο δὲ τεῖχος Ἀχαιῶν.  <br>
            ὡς δ' ὅτε πορφύρῃ πέλαγος μέγα κύματι κωφῷ  <br>
            ὀσσόμενον λιγέων ἀνέμων λαιψηρὰ κέλευθα  <br>
            αὔτως, οὐδ' ἄρα τε προκυλίνδεται οὐδετέρωσε,  <br>
            πρίν τινα κεκριμένον καταβήμεναι ἐκ Διὸς οὖρον,  <br>
        </P>
        <P><A>14.20</A>  ὣς ὃ γέρων ὅρμαινε δαϊζόμενος κατὰ θυμὸν  <br>
            διχθάδι', ἢ μεθ' ὅμιλον ἴοι Δαναῶν ταχυπώλων,  <br>
            ἦε μετ' Ἀτρεΐδην Ἀγαμέμνονα ποιμένα λαῶν.  <br>
            ὧδε δέ οἱ φρονέοντι δοάσσατο κέρδιον εἶναι  <br>
            βῆναι ἐπ' Ἀτρεΐδην. οἳ δ' ἀλλήλους ἐνάριζον  <br>
            μαρνάμενοι: λάκε δέ σφι περὶ χροῒ χαλκὸς ἀτειρὴς  <br>
            νυσσομένων ξίφεσίν τε καὶ ἔγχεσιν ἀμφιγύοισι.  <br>
        </P>
        <P><A>14.27</A>  Νέστορι δὲ ξύμβληντο διοτρεφέες βασιλῆες  <br>
            πὰρ νηῶν ἀνιόντες ὅσοι βεβλήατο χαλκῷ  <br>
            Τυδεΐδης Ὀδυσεύς τε καὶ Ἀτρεΐδης Ἀγαμέμνων.  <br>
        </P>
        <P><A>14.30</A>  πολλὸν γάρ ῥ' ἀπάνευθε μάχης εἰρύατο νῆες  <br>
            θῖν' ἔφ' ἁλὸς πολιῆς: τὰς γὰρ πρώτας πεδίον δὲ  <br>
            εἴρυσαν, αὐτὰρ τεῖχος ἐπὶ πρύμνῃσιν ἔδειμαν.  <br>
        </P>
        <P><A>14.33</A>  οὐδὲ γὰρ οὐδ' εὐρύς περ ἐὼν ἐδυνήσατο πάσας  <br>
            αἰγιαλὸς νῆας χαδέειν, στείνοντο δὲ λαοί:  <br>
            τώ ῥα προκρόσσας ἔρυσαν, καὶ πλῆσαν ἁπάσης  <br>
            ἠϊόνος στόμα μακρόν, ὅσον συνεέργαθον ἄκραι.  <br>
        </P>
        <P><A>14.37</A>  τώ ῥ' οἵ γ' ὀψείοντες ἀϋτῆς καὶ πολέμοιο  <br>
            ἔγχει ἐρειδόμενοι κίον ἀθρόοι: ἄχνυτο δέ σφι  <br>
            θυμὸς ἐνὶ στήθεσσιν. ὃ δὲ ξύμβλητο γεραιὸς  <br>
            Νέστωρ, πτῆξε δὲ θυμὸν ἐνὶ στήθεσσιν Ἀχαιῶν.  <br>
        </P>
        <P><A>14.41</A>  τὸν καὶ φωνήσας προσέφη κρείων Ἀγαμέμνων:  <br>
            ὦ Νέστορ Νηληϊάδη μέγα κῦδος Ἀχαιῶν  <br>
            τίπτε λιπὼν πόλεμον φθισήνορα δεῦρ' ἀφικάνεις;  <br>
        </P>
        <P><A>14.44</A>  δείδω μὴ δή μοι τελέσῃ ἔπος ὄβριμος Ἕκτωρ,  <br>
            ὥς ποτ' ἐπηπείλησεν ἐνὶ Τρώεσσ' ἀγορεύων  <br>
            μὴ πρὶν πὰρ νηῶν προτὶ Ἴλιον ἀπονέεσθαι  <br>
            πρὶν πυρὶ νῆας ἐνιπρῆσαι, κτεῖναι δὲ καὶ αὐτούς.  <br>
            κεῖνος τὼς ἀγόρευε: τὰ δὴ νῦν πάντα τελεῖται.  <br>
        </P>
        <P><A>14.49</A>  ὢ πόποι ἦ ῥα καὶ ἄλλοι ἐϋκνήμιδες Ἀχαιοὶ  <br>
            ἐν θυμῷ βάλλονται ἐμοὶ χόλον ὥς περ Ἀχιλλεὺς  <br>
            οὐδ' ἐθέλουσι μάχεσθαι ἐπὶ πρυμνῇσι νέεσσι.  <br>
        </P>
        <P><A>14.52</A>  τὸν δ' ἠμείβετ' ἔπειτα Γερήνιος ἱππότα Νέστωρ:  <br>
            ἦ δὴ ταῦτά γ' ἑτοῖμα τετεύχαται, οὐδέ κεν ἄλλως  <br>
            Ζεὺς ὑψιβρεμέτης αὐτὸς παρατεκτήναιτο.  <br>
            τεῖχος μὲν γὰρ δὴ κατερήριπεν, ᾧ ἐπέπιθμεν  <br>
            ἄρρηκτον νηῶν τε καὶ αὐτῶν εἶλαρ ἔσεσθαι:  <br>
        </P>
        <P><A>14.57</A>  οἳ δ' ἐπὶ νηυσὶ θοῇσι μάχην ἀλίαστον ἔχουσι  <br>
            νωλεμές: οὐδ' ἂν ἔτι γνοίης μάλα περ σκοπιάζων  <br>
            ὁπποτέρωθεν Ἀχαιοὶ ὀρινόμενοι κλονέονται,  <br>
            ὡς ἐπιμὶξ κτείνονται, ἀϋτὴ δ' οὐρανὸν ἵκει.  <br>
        </P>
        <P><A>14.61</A>  ἡμεῖς δὲ φραζώμεθ' ὅπως ἔσται τάδε ἔργα  <br>
            εἴ τι νόος ῥέξει: πόλεμον δ' οὐκ ἄμμε κελεύω  <br>
            δύμεναι: οὐ γάρ πως βεβλημένον ἐστὶ μάχεσθαι.  <br>
        </P>
        <P><A>14.64</A>  τὸν δ' αὖτε προσέειπεν ἄναξ ἀνδρῶν Ἀγαμέμνων:  <br>
            Νέστορ ἐπεὶ δὴ νηυσὶν ἔπι πρυμνῇσι μάχονται,  <br>
            τεῖχος δ' οὐκ ἔχραισμε τετυγμένον, οὐδέ τι τάφρος,  <br>
            ᾗ ἔπι πολλὰ πάθον Δαναοί, ἔλποντο δὲ θυμῷ  <br>
            ἄρρηκτον νηῶν τε καὶ αὐτῶν εἶλαρ ἔσεσθαι:  <br>
        </P>
        <P><A>14.69</A>  οὕτω που Διὶ μέλλει ὑπερμενέϊ φίλον εἶναι  <br>
            νωνύμνους ἀπολέσθαι ἀπ' Ἄργεος ἐνθάδ' Ἀχαιούς.  <br>
            ᾔδεα μὲν γὰρ ὅτε πρόφρων Δαναοῖσιν ἄμυνεν,  <br>
            οἶδα δὲ νῦν ὅτε τοὺς μὲν ὁμῶς μακάρεσσι θεοῖσι  <br>
            κυδάνει, ἡμέτερον δὲ μένος καὶ χεῖρας ἔδησεν.  <br>
        </P>
        <P><A>14.74</A>  ἀλλ' ἄγεθ' ὡς ἂν ἐγὼν εἴπω πειθώμεθα πάντες.  <br>
            νῆες ὅσαι πρῶται εἰρύαται ἄγχι θαλάσσης  <br>
            ἕλκωμεν, πάσας δὲ ἐρύσσομεν εἰς ἅλα δῖαν,  <br>
            ὕψι δ' ἐπ' εὐνάων ὁρμίσσομεν, εἰς ὅ κεν ἔλθῃ  <br>
            νὺξ ἀβρότη, ἢν καὶ τῇ ἀπόσχωνται πολέμοιο  <br>
            Τρῶες: ἔπειτα δέ κεν ἐρυσαίμεθα νῆας ἁπάσας.  <br>
            οὐ γάρ τις νέμεσις φυγέειν κακόν, οὐδ' ἀνὰ νύκτα.  <br>
            βέλτερον ὃς φεύγων προφύγῃ κακὸν ἠὲ ἁλώῃ.  <br>
        </P>
        <P><A>14.82</A>  τὸν δ' ἄρ' ὑπόδρα ἰδὼν προσέφη πολύμητις Ὀδυσσεύς:  <br>
            Ἀτρεΐδη ποῖόν σε ἔπος φύγεν ἕρκος ὀδόντων:  <br>
            οὐλόμεν' αἴθ' ὤφελλες ἀεικελίου στρατοῦ ἄλλου  <br>
            σημαίνειν, μὴ δ' ἄμμιν ἀνασσέμεν, οἷσιν ἄρα Ζεὺς  <br>
            ἐκ νεότητος ἔδωκε καὶ ἐς γῆρας τολυπεύειν  <br>
            ἀργαλέους πολέμους, ὄφρα φθιόμεσθα ἕκαστος.  <br>
        </P>
        <P><A>14.88</A>  οὕτω δὴ μέμονας Τρώων πόλιν εὐρυάγυιαν  <br>
            καλλείψειν, ἧς εἵνεκ' ὀϊζύομεν κακὰ πολλά;  <br>
            σίγα, μή τίς τ' ἄλλος Ἀχαιῶν τοῦτον ἀκούσῃ  <br>
            μῦθον, ὃν οὔ κεν ἀνήρ γε διὰ στόμα πάμπαν ἄγοιτο  <br>
            ὅς τις ἐπίσταιτο ᾗσι φρεσὶν ἄρτια βάζειν  <br>
            σκηπτοῦχός τ' εἴη, καί οἱ πειθοίατο λαοὶ  <br>
            τοσσοίδ' ὅσσοισιν σὺ μετ' Ἀργείοισιν ἀνάσσεις:  <br>
            νῦν δέ σευ ὠνοσάμην πάγχυ φρένας, οἷον ἔειπες:  <br>
        </P>
        <P><A>14.96</A>  ὃς κέλεαι πολέμοιο συνεσταότος καὶ ἀϋτῆς  <br>
            νῆας ἐϋσσέλμους ἅλαδ' ἑλκέμεν, ὄφρ' ἔτι μᾶλλον  <br>
            Τρωσὶ μὲν εὐκτὰ γένηται ἐπικρατέουσί περ ἔμπης,  <br>
            ἡμῖν δ' αἰπὺς ὄλεθρος ἐπιρρέπῃ. οὐ γὰρ Ἀχαιοὶ  <br>
            σχήσουσιν πόλεμον νηῶν ἅλα δ' ἑλκομενάων,  <br>
            ἀλλ' ἀποπαπτανέουσιν, ἐρωήσουσι δὲ χάρμης.  <br>
            ἔνθά κε σὴ βουλὴ δηλήσεται ὄρχαμε λαῶν.  <br>
        </P>
        <P><A>14.103</A>  τὸν δ' ἠμείβετ' ἔπειτα ἄναξ ἀνδρῶν Ἀγαμέμνων:  <br>
            ὦ Ὀδυσεῦ μάλα πώς με καθίκεο θυμὸν ἐνιπῇ  <br>
            ἀργαλέῃ: ἀτὰρ οὐ μὲν ἐγὼν ἀέκοντας ἄνωγα  <br>
            νῆας ἐϋσσέλμους ἅλα δ' ἑλκέμεν υἷας Ἀχαιῶν.  <br>
            νῦν δ' εἴη ὃς τῆσδέ γ' ἀμείνονα μῆτιν ἐνίσποι  <br>
            ἢ νέος ἠὲ παλαιός: ἐμοὶ δέ κεν ἀσμένῳ εἴη.  <br>
        </P>
        <P><A>14.109</A>  τοῖσι δὲ καὶ μετέειπε βοὴν ἀγαθὸς Διομήδης:  <br>
            ἐγγὺς ἀνήρ: οὐ δηθὰ ματεύσομεν: αἴ κ' ἐθέλητε  <br>
            πείθεσθαι, καὶ μή τι κότῳ ἀγάσησθε ἕκαστος  <br>
            οὕνεκα δὴ γενεῆφι νεώτατός εἰμι μεθ' ὑμῖν:  <br>
        </P>
        <P><A>14.113</A>  πατρὸς δ' ἐξ ἀγαθοῦ καὶ ἐγὼ γένος εὔχομαι εἶναι  <br>
            Τυδέος, ὃν Θήβῃσι χυτὴ κατὰ γαῖα καλύπτει.  <br>
            πορθεῖ γὰρ τρεῖς παῖδες ἀμύμονες ἐξεγένοντο,  <br>
            οἴκεον δ' ἐν Πλευρῶνι καὶ αἰπεινῇ Καλυδῶνι  <br>
            Ἄγριος ἠδὲ Μέλας, τρίτατος δ' ἦν ἱππότα Οἰνεὺς  <br>
            πατρὸς ἐμοῖο πατήρ: ἀρετῇ δ' ἦν ἔξοχος αὐτῶν.  <br>
        </P>
        <P><A>14.119</A>  ἀλλ' ὃ μὲν αὐτόθι μεῖνε, πατὴρ δ' ἐμὸς Ἄργεϊ νάσθη  <br>
            πλαγχθείς: ὡς γάρ που Ζεὺς ἤθελε καὶ θεοὶ ἄλλοι.  <br>
            Ἀδρήστοιο δ' ἔγημε θυγατρῶν, ναῖε δὲ δῶμα  <br>
            ἀφνειὸν βιότοιο, ἅλις δέ οἱ ἦσαν ἄρουραι  <br>
            πυροφόροι, πολλοὶ δὲ φυτῶν ἔσαν ὄρχατοι ἀμφίς,  <br>
            πολλὰ δέ οἱ πρόβατ' ἔσκε: κέκαστο δὲ πάντας Ἀχαιοὺς  <br>
            ἐγχείῃ: τὰ δὲ μέλλετ' ἀκουέμεν, εἰ ἐτεόν περ.  <br>
        </P>
        <P><A>14.126</A>  τὼ οὐκ ἄν με γένος γε κακὸν καὶ ἀνάλκιδα φάντες  <br>
            μῦθον ἀτιμήσαιτε πεφασμένον ὅν κ' ἐῢ εἴπω.  <br>
        </P>
        <P><A>14.128</A>  δεῦτ' ἴομεν πόλεμον δὲ καὶ οὐτάμενοί περ ἀνάγκῃ.  <br>
            ἔνθα δ' ἔπειτ' αὐτοὶ μὲν ἐχώμεθα δηϊοτῆτος  <br>
            ἐκ βελέων, μή πού τις ἐφ' ἕλκεϊ ἕλκος ἄρηται:  <br>
            ἄλλους δ' ὀτρύνοντες ἐνήσομεν, οἳ τὸ πάρος περ  <br>
            θυμῷ ἦρα φέροντες ἀφεστᾶσ' οὐδὲ μάχονται.  <br>
            ὣς ἔφαθ', οἳ δ' ἄρα τοῦ μάλα μὲν κλύον ἠδὲ πίθοντο:  <br>
            βὰν δ' ἴμεν, ἦρχε δ' ἄρά σφιν ἄναξ ἀνδρῶν Ἀγαμέμνων.  <br>
        </P>
        <P><A>14.135</A>  οὐδ' ἀλαοσκοπιὴν εἶχε κλυτὸς ἐννοσίγαιος,  <br>
            ἀλλὰ μετ' αὐτοὺς ἦλθε παλαιῷ φωτὶ ἐοικώς,  <br>
            δεξιτερὴν δ' ἕλε χεῖρ' Ἀγαμέμνονος Ἀτρεΐδαο,  <br>
            καί μιν φωνήσας ἔπεα πτερόεντα προσηύδα:  <br>
            Ἀτρεΐδη νῦν δή που Ἀχιλλῆος ὀλοὸν κῆρ  <br>
            γηθεῖ ἐνὶ στήθεσσι φόνον καὶ φύζαν Ἀχαιῶν  <br>
            δερκομένῳ, ἐπεὶ οὔ οἱ ἔνι φρένες οὐδ' ἠβαιαί.  <br>
            ἀλλ' ὃ μὲν ὣς ἀπόλοιτο, θεὸς δέ ἑ σιφλώσειε:  <br>
        </P>
        <P><A>14.143</A>  σοὶ δ' οὔ πω μάλα πάγχυ θεοὶ μάκαρες κοτέουσιν,  <br>
            ἀλλ' ἔτι που Τρώων ἡγήτορες ἠδὲ μέδοντες  <br>
            εὐρὺ κονίσουσιν πεδίον, σὺ δ' ἐπόψεαι αὐτὸς  <br>
            φεύγοντας προτὶ ἄστυ νεῶν ἄπο καὶ κλισιάων.  <br>
        </P>
        <P><A>14.147</A>  ὣς εἰπὼν μέγ' ἄϋσεν ἐπεσσύμενος πεδίοιο.  <br>
            ὅσσόν τ' ἐννεάχιλοι ἐπίαχον ἢ δεκάχιλοι  <br>
            ἀνέρες ἐν πολέμῳ ἔριδα ξυνάγοντες Ἄρηος,  <br>
            τόσσην ἐκ στήθεσφιν ὄπα κρείων ἐνοσίχθων  <br>
            ἧκεν: Ἀχαιοῖσιν δὲ μέγα σθένος ἔμβαλ' ἑκάστῳ  <br>
            καρδίῃ, ἄληκτον πολεμίζειν ἠδὲ μάχεσθαι.  <br>
        </P>
        <P><A>14.153</A>  Ἥρη δ' εἰσεῖδε χρυσόθρονος ὀφθαλμοῖσι  <br>
            στᾶσ' ἐξ Οὐλύμποιο ἀπὸ ῥίου: αὐτίκα δ' ἔγνω  <br>
            τὸν μὲν ποιπνύοντα μάχην ἀνὰ κυδιάνειραν  <br>
            αὐτοκασίγνητον καὶ δαέρα, χαῖρε δὲ θυμῷ:  <br>
            Ζῆνα δ' ἐπ' ἀκροτάτης κορυφῆς πολυπίδακος Ἴδης  <br>
            ἥμενον εἰσεῖδε, στυγερὸς δέ οἱ ἔπλετο θυμῷ.  <br>
        </P>
        <P><A>14.159</A>  μερμήριξε δ' ἔπειτα βοῶπις πότνια Ἥρη  <br>
            ὅππως ἐξαπάφοιτο Διὸς νόον αἰγιόχοιο:  <br>
            ἥδε δέ οἱ κατὰ θυμὸν ἀρίστη φαίνετο βουλὴ  <br>
            ἐλθεῖν εἰς Ἴδην εὖ ἐντύνασαν ἓ αὐτήν,  <br>
            εἴ πως ἱμείραιτο παραδραθέειν φιλότητι  <br>
            ᾗ χροιῇ, τῷ δ' ὕπνον ἀπήμονά τε λιαρόν τε  <br>
            χεύῃ ἐπὶ βλεφάροισιν ἰδὲ φρεσὶ πευκαλίμῃσι.  <br>
        </P>
        <P><A>14.166</A>  βῆ δ' ἴμεν ἐς θάλαμον, τόν οἱ φίλος υἱὸς ἔτευξεν  <br>
            Ἥφαιστος, πυκινὰς δὲ θύρας σταθμοῖσιν ἐπῆρσε  <br>
            κληῗδι κρυπτῇ, τὴν δ' οὐ θεὸς ἄλλος ἀνῷγεν:  <br>
            ἔνθ' ἥ γ' εἰσελθοῦσα θύρας ἐπέθηκε φαεινάς.  <br>
        </P>
        <P><A>14.170</A>  ἀμβροσίῃ μὲν πρῶτον ἀπὸ χροὸς ἱμερόεντος  <br>
            λύματα πάντα κάθηρεν, ἀλείψατο δὲ λίπ' ἐλαίῳ  <br>
            ἀμβροσίῳ ἑδανῷ, τό ῥά οἱ τεθυωμένον ἦεν:  <br>
            τοῦ καὶ κινυμένοιο Διὸς κατὰ χαλκοβατὲς δῶ  <br>
            ἔμπης ἐς γαῖάν τε καὶ οὐρανὸν ἵκετ' ἀϋτμή.  <br>
            τῷ ῥ' ἥ γε χρόα καλὸν ἀλειψαμένη ἰδὲ χαίτας  <br>
            πεξαμένη χερσὶ πλοκάμους ἔπλεξε φαεινοὺς  <br>
            καλοὺς ἀμβροσίους ἐκ κράατος ἀθανάτοιο.  <br>
        </P>
        <P><A>14.178</A>  ἀμφὶ δ' ἄρ' ἀμβρόσιον ἑανὸν ἕσαθ', ὅν οἱ Ἀθήνη  <br>
            ἔξυσ' ἀσκήσασα, τίθει δ' ἐνὶ δαίδαλα πολλά:  <br>
            χρυσείῃς δ' ἐνετῇσι κατὰ στῆθος περονᾶτο.  <br>
            ζώσατο δὲ ζώνῃ ἑκατὸν θυσάνοις ἀραρυίῃ,  <br>
        </P>
        <P><A>14.182</A>  ἐν δ' ἄρα ἕρματα ἧκεν ἐϋτρήτοισι λοβοῖσι  <br>
            τρίγληνα μορόεντα: χάρις δ' ἀπελάμπετο πολλή.  <br>
            κρηδέμνῳ δ' ἐφύπερθε καλύψατο δῖα θεάων  <br>
            καλῷ νηγατέῳ: λευκὸν δ' ἦν ἠέλιος ὥς:  <br>
            ποσσὶ δ' ὑπὸ λιπαροῖσιν ἐδήσατο καλὰ πέδιλα.  <br>
            αὐτὰρ ἐπεὶ δὴ πάντα περὶ χροῒ θήκατο κόσμον  <br>
        </P>
        <P><A>14.188</A>  βῆ ῥ' ἴμεν ἐκ θαλάμοιο, καλεσσαμένη δ' Ἀφροδίτην  <br>
            τῶν ἄλλων ἀπάνευθε θεῶν πρὸς μῦθον ἔειπε:  <br>
            ἦ ῥά νύ μοί τι πίθοιο φίλον τέκος ὅττί κεν εἴπω,  <br>
            ἦέ κεν ἀρνήσαιο κοτεσσαμένη τό γε θυμῷ,  <br>
            οὕνεκ' ἐγὼ Δαναοῖσι, σὺ δὲ Τρώεσσιν ἀρήγεις;  <br>
        </P>
        <P><A>14.193</A>  τὴν δ' ἠμείβετ' ἔπειτα Διὸς θυγάτηρ Ἀφροδίτη:  <br>
            Ἥρη πρέσβα θεὰ θύγατερ μεγάλοιο Κρόνοιο  <br>
            αὔδα ὅ τι φρονέεις: τελέσαι δέ με θυμὸς ἄνωγεν,  <br>
            εἰ δύναμαι τελέσαι γε καὶ εἰ τετελεσμένον ἐστίν.  <br>
        </P>
        <P><A>14.197</A>  τὴν δὲ δολοφρονέουσα προσηύδα πότνια Ἥρη:  <br>
            δὸς νῦν μοι φιλότητα καὶ ἵμερον, ᾧ τε σὺ πάντας  <br>
            δαμνᾷ ἀθανάτους ἠδὲ θνητοὺς ἀνθρώπους.  <br>
        </P>
        <P><A>14.200</A>  εἶμι γὰρ ὀψομένη πολυφόρβου πείρατα γαίης,  <br>
            Ὠκεανόν τε θεῶν γένεσιν καὶ μητέρα Τηθύν,  <br>
            οἵ μ' ἐν σφοῖσι δόμοισιν ἐῢ τρέφον ἠδ' ἀτίταλλον  <br>
            δεξάμενοι Ῥείας, ὅτε τε Κρόνον εὐρύοπα Ζεὺς  <br>
            γαίης νέρθε καθεῖσε καὶ ἀτρυγέτοιο θαλάσσης:  <br>
        </P>
        <P><A>14.205</A>  τοὺς εἶμ' ὀψομένη, καί σφ' ἄκριτα νείκεα λύσω:  <br>
            ἤδη γὰρ δηρὸν χρόνον ἀλλήλων ἀπέχονται  <br>
            εὐνῆς καὶ φιλότητος, ἐπεὶ χόλος ἔμπεσε θυμῷ.  <br>
            εἰ κείνω ἐπέεσσι παραιπεπιθοῦσα φίλον κῆρ  <br>
            εἰς εὐνὴν ἀνέσαιμι ὁμωθῆναι φιλότητι,  <br>
            αἰεί κέ σφι φίλη τε καὶ αἰδοίη καλεοίμην.  <br>
        </P>
        <P><A>14.211</A>  τὴν δ' αὖτε προσέειπε φιλομειδὴς Ἀφροδίτη:  <br>
            οὐκ ἔστ' οὐδὲ ἔοικε τεὸν ἔπος ἀρνήσασθαι:  <br>
            Ζηνὸς γὰρ τοῦ ἀρίστου ἐν ἀγκοίνῃσιν ἰαύεις.  <br>
        </P>
        <P><A>14.214</A>  ἦ, καὶ ἀπὸ στήθεσφιν ἐλύσατο κεστὸν ἱμάντα  <br>
            ποικίλον, ἔνθα δέ οἱ θελκτήρια πάντα τέτυκτο:  <br>
            ἔνθ' ἔνι μὲν φιλότης, ἐν δ' ἵμερος, ἐν δ' ὀαριστὺς  <br>
            πάρφασις, ἥ τ' ἔκλεψε νόον πύκα περ φρονεόντων.  <br>
        </P>
        <P><A>14.218</A>  τόν ῥά οἱ ἔμβαλε χερσὶν ἔπος τ' ἔφατ' ἔκ τ' ὀνόμαζε:  <br>
            τῆ νῦν τοῦτον ἱμάντα τεῷ ἐγκάτθεο κόλπῳ  <br>
            ποικίλον, ᾧ ἔνι πάντα τετεύχαται: οὐδέ σέ φημι  <br>
            ἄπρηκτόν γε νέεσθαι, ὅ τι φρεσὶ σῇσι μενοινᾷς.  <br>
        </P>
        <P><A>14.222</A>  ὣς φάτο, μείδησεν δὲ βοῶπις πότνια Ἥρη,  <br>
            μειδήσασα δ' ἔπειτα ἑῷ ἐγκάτθετο κόλπῳ.  <br>
        </P>
        <P><A>14.224</A>  ἣ μὲν ἔβη πρὸς δῶμα Διὸς θυγάτηρ Ἀφροδίτη,  <br>
            Ἥρη δ' ἀΐξασα λίπεν ῥίον Οὐλύμποιο,  <br>
            Πιερίην δ' ἐπιβᾶσα καὶ Ἠμαθίην ἐρατεινὴν  <br>
            σεύατ' ἐφ' ἱπποπόλων Θρῃκῶν ὄρεα νιφόεντα  <br>
            ἀκροτάτας κορυφάς: οὐδὲ χθόνα μάρπτε ποδοῖιν:  <br>
            ἐξ Ἀθόω δ' ἐπὶ πόντον ἐβήσετο κυμαίνοντα,  <br>
            Λῆμνον δ' εἰσαφίκανε πόλιν θείοιο Θόαντος.  <br>
        </P>
        <P><A>14.231</A>  ἔνθ' Ὕπνῳ ξύμβλητο κασιγνήτῳ Θανάτοιο,  <br>
            ἔν τ' ἄρα οἱ φῦ χειρὶ ἔπος τ' ἔφατ' ἔκ τ' ὀνόμαζεν:  <br>
            Ὕπνε ἄναξ πάντων τε θεῶν πάντων τ' ἀνθρώπων,  <br>
            ἠμὲν δή ποτ' ἐμὸν ἔπος ἔκλυες, ἠδ' ἔτι καὶ νῦν  <br>
            πείθευ: ἐγὼ δέ κέ τοι ἰδέω χάριν ἤματα πάντα.  <br>
        </P>
        <P><A>14.236</A>  κοίμησόν μοι Ζηνὸς ὑπ' ὀφρύσιν ὄσσε φαεινὼ  <br>
            αὐτίκ' ἐπεί κεν ἐγὼ παραλέξομαι ἐν φιλότητι.  <br>
            δῶρα δέ τοι δώσω καλὸν θρόνον ἄφθιτον αἰεὶ  <br>
            χρύσεον: Ἥφαιστος δέ κ' ἐμὸς πάϊς ἀμφιγυήεις  <br>
            τεύξει' ἀσκήσας, ὑπὸ δὲ θρῆνυν ποσὶν ἥσει,  <br>
            τῷ κεν ἐπισχοίης λιπαροὺς πόδας εἰλαπινάζων.  <br>
        </P>
        <P><A>14.242</A>  τὴν δ' ἀπαμειβόμενος προσεφώνεε νήδυμος Ὕπνος:  <br>
            Ἥρη πρέσβα θεὰ θύγατερ μεγάλοιο Κρόνοιο  <br>
            ἄλλον μέν κεν ἔγωγε θεῶν αἰειγενετάων  <br>
            ῥεῖα κατευνήσαιμι, καὶ ἂν ποταμοῖο ῥέεθρα  <br>
            Ὠκεανοῦ, ὅς περ γένεσις πάντεσσι τέτυκται:  <br>
            Ζηνὸς δ' οὐκ ἂν ἔγωγε Κρονίονος ἆσσον ἱκοίμην  <br>
            οὐδὲ κατευνήσαιμ', ὅτε μὴ αὐτός γε κελεύοι.  <br>
        </P>
        <P><A>14.249</A>  ἤδη γάρ με καὶ ἄλλο τεὴ ἐπίνυσσεν ἐφετμὴ  <br>
            ἤματι τῷ ὅτε κεῖνος ὑπέρθυμος Διὸς υἱὸς  <br>
            ἔπλεεν Ἰλιόθεν Τρώων πόλιν ἐξαλαπάξας.  <br>
            ἤτοι ἐγὼ μὲν ἔλεξα Διὸς νόον αἰγιόχοιο  <br>
            νήδυμος ἀμφιχυθείς: σὺ δέ οἱ κακὰ μήσαο θυμῷ  <br>
            ὄρσασ' ἀργαλέων ἀνέμων ἐπὶ πόντον ἀήτας,  <br>
            καί μιν ἔπειτα Κόων δ' εὖ ναιομένην ἀπένεικας  <br>
        </P>
        <P><A>14.256</A>  νόσφι φίλων πάντων. ὃ δ' ἐπεγρόμενος χαλέπαινε  <br>
            ῥιπτάζων κατὰ δῶμα θεούς, ἐμὲ δ' ἔξοχα πάντων  <br>
            ζήτει: καί κέ μ' ἄϊστον ἀπ' αἰθέρος ἔμβαλε πόντῳ,  <br>
            εἰ μὴ Νὺξ δμήτειρα θεῶν ἐσάωσε καὶ ἀνδρῶν:  <br>
            τὴν ἱκόμην φεύγων, ὃ δ' ἐπαύσατο χωόμενός περ.  <br>
            ἅζετο γὰρ μὴ Νυκτὶ θοῇ ἀποθύμια ἕρδοι.  <br>
            νῦν αὖ τοῦτό μ' ἄνωγας ἀμήχανον ἄλλο τελέσσαι.  <br>
        </P>
        <P><A>14.263</A>  τὸν δ' αὖτε προσέειπε βοῶπις πότνια Ἥρη:  <br>
            Ὕπνε τί ἢ δὲ σὺ ταῦτα μετὰ φρεσὶ σῇσι μενοινᾷς;  <br>
            ἦ φῂς ὣς Τρώεσσιν ἀρηξέμεν εὐρύοπα Ζῆν  <br>
            ὡς Ἡρακλῆος περιχώσατο παῖδος ἑοῖο;  <br>
            ἀλλ' ἴθ', ἐγὼ δέ κέ τοι Χαρίτων μίαν ὁπλοτεράων  <br>
            δώσω ὀπυιέμεναι καὶ σὴν κεκλῆσθαι ἄκοιτιν.  <br>
            [Πασιθέην, ἧς τ' αὐτὸς ἱμείρεαι ἤματα πάντα.]  <br>
        </P>
        <P><A>14.270</A>  ὣς φάτο, χήρατο δ' Ὕπνος, ἀμειβόμενος δὲ προσηύδα:  <br>
            ἄγρει νῦν μοι ὄμοσσον ἀάατον Στυγὸς ὕδωρ,  <br>
            χειρὶ δὲ τῇ ἑτέρῃ μὲν ἕλε χθόνα πουλυβότειραν,  <br>
            τῇ δ' ἑτέρῃ ἅλα μαρμαρέην, ἵνα νῶϊν ἅπαντες  <br>
            μάρτυροι ὦσ' οἳ ἔνερθε θεοὶ Κρόνον ἀμφὶς ἐόντες,  <br>
            ἦ μὲν ἐμοὶ δώσειν Χαρίτων μίαν ὁπλοτεράων  <br>
            Πασιθέην, ἧς τ' αὐτὸς ἐέλδομαι ἤματα πάντα.  <br>
            ὣς ἔφατ', οὐδ' ἀπίθησε θεὰ λευκώλενος Ἥρη,  <br>
            ὄμνυε δ' ὡς ἐκέλευε, θεοὺς δ' ὀνόμηνεν ἅπαντας  <br>
            τοὺς ὑποταρταρίους οἳ Τιτῆνες καλέονται.  <br>
        </P>
        <P><A>14.280</A>  αὐτὰρ ἐπεί ῥ' ὄμοσέν τε τελεύτησέν τε τὸν ὅρκον,  <br>
            τὼ βήτην Λήμνου τε καὶ Ἴμβρου ἄστυ λιπόντε  <br>
            ἠέρα ἑσσαμένω ῥίμφα πρήσσοντε κέλευθον.  <br>
            Ἴδην δ' ἱκέσθην πολυπίδακα μητέρα θηρῶν  <br>
            Λεκτόν, ὅθι πρῶτον λιπέτην ἅλα: τὼ δ' ἐπὶ χέρσου  <br>
            βήτην, ἀκροτάτη δὲ ποδῶν ὕπο σείετο ὕλη.  <br>
        </P>
        <P><A>14.286</A>  ἔνθ' Ὕπνος μὲν ἔμεινε πάρος Διὸς ὄσσε ἰδέσθαι  <br>
            εἰς ἐλάτην ἀναβὰς περιμήκετον, ἣ τότ' ἐν Ἴδῃ  <br>
            μακροτάτη πεφυυῖα δι' ἠέρος αἰθέρ' ἵκανεν:  <br>
            ἔνθ' ἧστ' ὄζοισιν πεπυκασμένος εἰλατίνοισιν  <br>
            ὄρνιθι λιγυρῇ ἐναλίγκιος, ἥν τ' ἐν ὄρεσσι  <br>
            χαλκίδα κικλήσκουσι θεοί, ἄνδρες δὲ κύμινδιν.  <br>
        </P>
        <P><A>14.292</A>  Ἥρη δὲ κραιπνῶς προσεβήσετο Γάργαρον ἄκρον  <br>
            Ἴδης ὑψηλῆς: ἴδε δὲ νεφεληγερέτα Ζεύς.  <br>
            ὡς δ' ἴδεν, ὥς μιν ἔρως πυκινὰς φρένας ἀμφεκάλυψεν,  <br>
            οἷον ὅτε πρῶτόν περ ἐμισγέσθην φιλότητι  <br>
            εἰς εὐνὴν φοιτῶντε, φίλους λήθοντε τοκῆας.  <br>
        </P>
        <P><A>14.297</A>  στῆ δ' αὐτῆς προπάροιθεν ἔπος τ' ἔφατ' ἔκ τ' ὀνόμαζεν:  <br>
            Ἥρη πῇ μεμαυῖα κατ' Οὐλύμπου τόδ' ἱκάνεις;  <br>
            ἵπποι δ' οὐ παρέασι καὶ ἅρματα τῶν κ' ἐπιβαίης.  <br>
        </P>
        <P><A>14.300</A>  τὸν δὲ δολοφρονέουσα προσηύδα πότνια Ἥρη:  <br>
            ἔρχομαι ὀψομένη πολυφόρβου πείρατα γαίης,  <br>
            Ὠκεανόν τε θεῶν γένεσιν καὶ μητέρα Τηθύν,  <br>
            οἵ με σφοῖσι δόμοισιν ἐῢ τρέφον ἠδ' ἀτίταλλον:  <br>
            τοὺς εἶμ' ὀψομένη, καί σφ' ἄκριτα νείκεα λύσω:  <br>
            ἤδη γὰρ δηρὸν χρόνον ἀλλήλων ἀπέχονται  <br>
            εὐνῆς καὶ φιλότητος, ἐπεὶ χόλος ἔμπεσε θυμῷ.  <br>
        </P>
        <P><A>14.307</A>  ἵπποι δ' ἐν πρυμνωρείῃ πολυπίδακος Ἴδης  <br>
            ἑστᾶσ', οἵ μ' οἴσουσιν ἐπὶ τραφερήν τε καὶ ὑγρήν.  <br>
            νῦν δὲ σεῦ εἵνεκα δεῦρο κατ' Οὐλύμπου τόδ' ἱκάνω,  <br>
            μή πώς μοι μετέπειτα χολώσεαι, αἴ κε σιωπῇ  <br>
            οἴχωμαι πρὸς δῶμα βαθυρρόου Ὠκεανοῖο.  <br>
        </P>
        <P><A>14.312</A>  τὴν δ' ἀπαμειβόμενος προσέφη νεφεληγερέτα Ζεύς:  <br>
            Ἥρη κεῖσε μὲν ἔστι καὶ ὕστερον ὁρμηθῆναι,  <br>
            νῶϊ δ' ἄγ' ἐν φιλότητι τραπείομεν εὐνηθέντε.  <br>
        </P>
        <P><A>14.315</A>  οὐ γάρ πώ ποτέ μ' ὧδε θεᾶς ἔρος οὐδὲ γυναικὸς  <br>
            θυμὸν ἐνὶ στήθεσσι περιπροχυθεὶς ἐδάμασσεν,  <br>
        </P>
        <P><A>14.317</A>  οὐδ' ὁπότ' ἠρασάμην Ἰξιονίης ἀλόχοιο,  <br>
            ἣ τέκε Πειρίθοον θεόφιν μήστωρ' ἀτάλαντον:  <br>
        </P>
        <P><A>14.319</A>  οὐδ' ὅτε περ Δανάης καλλισφύρου Ἀκρισιώνης,  <br>
            ἣ τέκε Περσῆα πάντων ἀριδείκετον ἀνδρῶν:  <br>
        </P>
        <P><A>14.321</A>  οὐδ' ὅτε Φοίνικος κούρης τηλεκλειτοῖο,  <br>
            ἣ τέκε μοι Μίνων τε καὶ ἀντίθεον Ῥαδάμανθυν:  <br>
        </P>
        <P><A>14.323</A>  οὐδ' ὅτε περ Σεμέλης οὐδ' Ἀλκμήνης ἐνὶ Θήβῃ,  <br>
            ἥ ῥ' Ἡρακλῆα κρατερόφρονα γείνατο παῖδα:  <br>
            ἣ δὲ Διώνυσον Σεμέλη τέκε χάρμα βροτοῖσιν:  <br>
        </P>
        <P><A>14.326</A>  οὐδ' ὅτε Δήμητρος καλλιπλοκάμοιο ἀνάσσης,  <br>
            οὐδ' ὁπότε Λητοῦς ἐρικυδέος, οὐδὲ σεῦ αὐτῆς,  <br>
        </P>
        <P><A>14.328</A>  ὡς σέο νῦν ἔραμαι καί με γλυκὺς ἵμερος αἱρεῖ.  <br>
        </P>
        <P><A>14.329</A>  τὸν δὲ δολοφρονέουσα προσηύδα πότνια Ἥρη:  <br>
            αἰνότατε Κρονίδη ποῖον τὸν μῦθον ἔειπες.  <br>
            εἰ νῦν ἐν φιλότητι λιλαίεαι εὐνηθῆναι  <br>
            Ἴδης ἐν κορυφῇσι, τὰ δὲ προπέφανται ἅπαντα:  <br>
            πῶς κ' ἔοι εἴ τις νῶϊ θεῶν αἰειγενετάων  <br>
            εὕδοντ' ἀθρήσειε, θεοῖσι δὲ πᾶσι μετελθὼν  <br>
            πεφράδοι; οὐκ ἂν ἔγωγε τεὸν πρὸς δῶμα νεοίμην  <br>
            ἐξ εὐνῆς ἀνστᾶσα, νεμεσσητὸν δέ κεν εἴη.  <br>
        </P>
        <P><A>14.337</A>  ἀλλ' εἰ δή ῥ' ἐθέλεις καί τοι φίλον ἔπλετο θυμῷ,  <br>
            ἔστιν τοι θάλαμος, τόν τοι φίλος υἱὸς ἔτευξεν  <br>
            Ἥφαιστος, πυκινὰς δὲ θύρας σταθμοῖσιν ἐπῆρσεν:  <br>
            ἔνθ' ἴομεν κείοντες, ἐπεί νύ τοι εὔαδεν εὐνή.  <br>
        </P>
        <P><A>14.341</A>  τὴν δ' ἀπαμειβόμενος προσέφη νεφεληγερέτα Ζεύς:  <br>
            Ἥρη μήτε θεῶν τό γε δείδιθι μήτέ τιν' ἀνδρῶν  <br>
            ὄψεσθαι: τοῖόν τοι ἐγὼ νέφος ἀμφικαλύψω  <br>
            χρύσεον: οὐδ' ἂν νῶϊ διαδράκοι Ἠέλιός περ,  <br>
            οὗ τε καὶ ὀξύτατον πέλεται φάος εἰσοράασθαι.  <br>
        </P>
        <P><A>14.346</A>  ἦ ῥα καὶ ἀγκὰς ἔμαρπτε Κρόνου παῖς ἣν παράκοιτιν:  <br>
            τοῖσι δ' ὑπὸ χθὼν δῖα φύεν νεοθηλέα ποίην,  <br>
            λωτόν θ' ἑρσήεντα ἰδὲ κρόκον ἠδ' ὑάκινθον  <br>
            πυκνὸν καὶ μαλακόν, ὃς ἀπὸ χθονὸς ὑψόσ' ἔεργε.  <br>
            τῷ ἔνι λεξάσθην, ἐπὶ δὲ νεφέλην ἕσσαντο  <br>
            καλὴν χρυσείην: στιλπναὶ δ' ἀπέπιπτον ἔερσαι.  <br>
        </P>
        <P><A>14.352</A>  ὣς ὃ μὲν ἀτρέμας εὗδε πατὴρ ἀνὰ Γαργάρῳ ἄκρῳ,  <br>
            ὕπνῳ καὶ φιλότητι δαμείς, ἔχε δ' ἀγκὰς ἄκοιτιν:  <br>
        </P>
        <P><A>14.354</A>  βῆ δὲ θέειν ἐπὶ νῆας Ἀχαιῶν νήδυμος Ὕπνος  <br>
            ἀγγελίην ἐρέων γαιηόχῳ ἐννοσιγαίῳ:  <br>
        </P>
        <P><A>14.356</A>  ἀγχοῦ δ' ἱστάμενος ἔπεα πτερόεντα προσηύδα:  <br>
            πρόφρων νῦν Δαναοῖσι Ποσείδαον ἐπάμυνε,  <br>
            καί σφιν κῦδος ὄπαζε μίνυνθά περ, ὄφρ' ἔτι εὕδει  <br>
            Ζεύς, ἐπεὶ αὐτῷ ἐγὼ μαλακὸν περὶ κῶμ' ἐκάλυψα:  <br>
            Ἥρη δ' ἐν φιλότητι παρήπαφεν εὐνηθῆναι.  <br>
        </P>
        <P><A>14.361</A>  ὣς εἰπὼν ὃ μὲν ᾤχετ' ἐπὶ κλυτὰ φῦλ' ἀνθρώπων,  <br>
            τὸν δ' ἔτι μᾶλλον ἀνῆκεν ἀμυνέμεναι Δαναοῖσιν.  <br>
            αὐτίκα δ' ἐν πρώτοισι μέγα προθορὼν ἐκέλευσεν:  <br>
        </P>
        <P><A>14.364</A>  Ἀργεῖοι καὶ δ' αὖτε μεθίεμεν Ἕκτορι νίκην  <br>
            Πριαμίδῃ, ἵνα νῆας ἕλῃ καὶ κῦδος ἄρηται;  <br>
            ἀλλ' ὃ μὲν οὕτω φησὶ καὶ εὔχεται οὕνεκ' Ἀχιλλεὺς  <br>
            νηυσὶν ἔπι γλαφυρῇσι μένει κεχολωμένος ἦτορ:  <br>
            κείνου δ' οὔ τι λίην ποθὴ ἔσσεται, εἴ κεν οἳ ἄλλοι  <br>
            ἡμεῖς ὀτρυνώμεθ' ἀμυνέμεν ἀλλήλοισιν.  <br>
        </P>
        <P><A>14.370</A>  ἀλλ' ἄγεθ' ὡς ἂν ἐγὼ εἴπω πειθώμεθα πάντες:  <br>
            ἀσπίδες ὅσσαι ἄρισται ἐνὶ στρατῷ ἠδὲ μέγισται  <br>
            ἑσσάμενοι, κεφαλὰς δὲ παναίθῃσιν κορύθεσσι  <br>
            κρύψαντες, χερσίν τε τὰ μακρότατ' ἔγχε' ἑλόντες  <br>
            ἴομεν: αὐτὰρ ἐγὼν ἡγήσομαι, οὐδ' ἔτι φημὶ  <br>
            Ἕκτορα Πριαμίδην μενέειν μάλα περ μεμαῶτα.  <br>
            ὃς δέ κ' ἀνὴρ μενέχαρμος, ἔχει δ' ὀλίγον σάκος ὤμῳ,  <br>
            χείρονι φωτὶ δότω, ὃ δ' ἐν ἀσπίδι μείζονι δύτω.  <br>
        </P>
        <P><A>14.378</A>  ὣς ἔφαθ', οἳ δ' ἄρα τοῦ μάλα μὲν κλύον ἠδὲ πίθοντο:  <br>
            τοὺς δ' αὐτοὶ βασιλῆες ἐκόσμεον οὐτάμενοί περ  <br>
            Τυδεΐδης Ὀδυσεύς τε καὶ Ἀτρεΐδης Ἀγαμέμνων:  <br>
            οἰχόμενοι δ' ἐπὶ πάντας ἀρήϊα τεύχε' ἄμειβον:  <br>
            ἐσθλὰ μὲν ἐσθλὸς ἔδυνε, χέρεια δὲ χείρονι δόσκεν.  <br>
        </P>
        <P><A>14.383</A>  αὐτὰρ ἐπεί ῥ' ἕσσαντο περὶ χροῒ νώροπα χαλκὸν  <br>
            βάν ῥ' ἴμεν: ἦρχε δ' ἄρά σφι Ποσειδάων ἐνοσίχθων  <br>
            δεινὸν ἄορ τανύηκες ἔχων ἐν χειρὶ παχείῃ  <br>
            εἴκελον ἀστεροπῇ: τῷ δ' οὐ θέμις ἐστὶ μιγῆναι  <br>
            ἐν δαῒ λευγαλέῃ, ἀλλὰ δέος ἰσχάνει ἄνδρας.  <br>
        </P>
        <P><A>14.388</A>  Τρῶας δ' αὖθ' ἑτέρωθεν ἐκόσμει φαίδιμος Ἕκτωρ.  <br>
            δή ῥα τότ' αἰνοτάτην ἔριδα πτολέμοιο τάνυσσαν  <br>
            κυανοχαῖτα Ποσειδάων καὶ φαίδιμος Ἕκτωρ,  <br>
            ἤτοι ὃ μὲν Τρώεσσιν, ὃ δ' Ἀργείοισιν ἀρήγων.  <br>
        </P>
        <P><A>14.392</A>  ἐκλύσθη δὲ θάλασσα ποτὶ κλισίας τε νέας τε  <br>
            Ἀργείων: οἳ δὲ ξύνισαν μεγάλῳ ἀλαλητῷ.  <br>
            οὔτε θαλάσσης κῦμα τόσον βοάᾳ ποτὶ χέρσον  <br>
            ποντόθεν ὀρνύμενον πνοιῇ Βορέω ἀλεγεινῇ:  <br>
            οὔτε πυρὸς τόσσός γε ποτὶ βρόμος αἰθομένοιο  <br>
            οὔρεος ἐν βήσσῃς, ὅτε τ' ὤρετο καιέμεν ὕλην:  <br>
            οὔτ' ἄνεμος τόσσόν γε περὶ δρυσὶν ὑψικόμοισι  <br>
            ἠπύει, ὅς τε μάλιστα μέγα βρέμεται χαλεπαίνων,  <br>
            ὅσση ἄρα Τρώων καὶ Ἀχαιῶν ἔπλετο φωνὴ  <br>
            δεινὸν ἀϋσάντων, ὅτ' ἐπ' ἀλλήλοισιν ὄρουσαν.  <br>
        </P>
        <P><A>14.402</A>  Αἴαντος δὲ πρῶτος ἀκόντισε φαίδιμος Ἕκτωρ  <br>
            ἔγχει, ἐπεὶ τέτραπτο πρὸς ἰθύ οἱ, οὐδ' ἀφάμαρτε,  <br>
            τῇ ῥα δύω τελαμῶνε περὶ στήθεσσι τετάσθην,  <br>
            ἤτοι ὃ μὲν σάκεος, ὃ δὲ φασγάνου ἀργυροήλου:  <br>
            τώ οἱ ῥυσάσθην τέρενα χρόα. χώσατο δ' Ἕκτωρ,  <br>
            ὅττί ῥά οἱ βέλος ὠκὺ ἐτώσιον ἔκφυγε χειρός,  <br>
            ἂψ δ' ἑτάρων εἰς ἔθνος ἐχάζετο κῆρ' ἀλεείνων.  <br>
        </P>
        <P><A>14.409</A>  τὸν μὲν ἔπειτ' ἀπιόντα μέγας Τελαμώνιος Αἴας  <br>
            χερμαδίῳ, τά ῥα πολλὰ θοάων ἔχματα νηῶν  <br>
            πὰρ ποσὶ μαρναμένων ἐκυλίνδετο, τῶν ἓν ἀείρας  <br>
            στῆθος βεβλήκει ὑπὲρ ἄντυγος ἀγχόθι δειρῆς,  <br>
            στρόμβον δ' ὣς ἔσσευε βαλών, περὶ δ' ἔδραμε πάντῃ.  <br>
        </P>
        <P><A>14.414</A>  ὡς δ' ὅθ' ὑπὸ πληγῆς πατρὸς Διὸς ἐξερίπῃ δρῦς  <br>
            πρόρριζος, δεινὴ δὲ θεείου γίγνεται ὀδμὴ  <br>
            ἐξ αὐτῆς, τὸν δ' οὔ περ ἔχει θράσος ὅς κεν ἴδηται  <br>
            ἐγγὺς ἐών, χαλεπὸς δὲ Διὸς μεγάλοιο κεραυνός,  <br>
            ὣς ἔπεσ' Ἕκτορος ὦκα χαμαὶ μένος ἐν κονίῃσι:  <br>
            χειρὸς δ' ἔκβαλεν ἔγχος, ἐπ' αὐτῷ δ' ἀσπὶς ἑάφθη  <br>
            καὶ κόρυς, ἀμφὶ δέ οἱ βράχε τεύχεα ποικίλα χαλκῷ.  <br>
        </P>
        <P><A>14.421</A>  οἳ δὲ μέγα ἰάχοντες ἐπέδραμον υἷες Ἀχαιῶν  <br>
            ἐλπόμενοι ἐρύεσθαι, ἀκόντιζον δὲ θαμειὰς  <br>
            αἰχμάς: ἀλλ' οὔ τις ἐδυνήσατο ποιμένα λαῶν  <br>
            οὐτάσαι οὐδὲ βαλεῖν: πρὶν γὰρ περίβησαν ἄριστοι  <br>
            Πουλυδάμας τε καὶ Αἰνείας καὶ δῖος Ἀγήνωρ  <br>
            Σαρπηδών τ' ἀρχὸς Λυκίων καὶ Γλαῦκος ἀμύμων.  <br>
        </P>
        <P><A>14.427</A>  τῶν δ' ἄλλων οὔ τίς εὑ ἀκήδεσεν, ἀλλὰ πάροιθεν  <br>
            ἀσπίδας εὐκύκλους σχέθον αὐτοῦ. τὸν δ' ἄρ' ἑταῖροι  <br>
            χερσὶν ἀείραντες φέρον ἐκ πόνου, ὄφρ' ἵκεθ' ἵππους  <br>
            ὠκέας, οἵ οἱ ὄπισθε μάχης ἠδὲ πτολέμοιο  <br>
            ἕστασαν ἡνίοχόν τε καὶ ἅρματα ποικίλ' ἔχοντες:  <br>
            οἳ τόν γε προτὶ ἄστυ φέρον βαρέα στενάχοντα.  <br>
        </P>
        <P><A>14.433</A>  ἀλλ' ὅτε δὴ πόρον ἷξον ἐϋρρεῖος ποταμοῖο  <br>
            Ξάνθου δινήεντος, ὃν ἀθάνατος τέκετο Ζεύς,  <br>
            ἔνθά μιν ἐξ ἵππων πέλασαν χθονί, κὰδ δέ οἱ ὕδωρ  <br>
            χεῦαν: ὃ δ' ἀμπνύνθη καὶ ἀνέδρακεν ὀφθαλμοῖσιν,  <br>
            ἑζόμενος δ' ἐπὶ γοῦνα κελαινεφὲς αἷμ' ἀπέμεσσεν:  <br>
            αὖτις δ' ἐξοπίσω πλῆτο χθονί, τὼ δέ οἱ ὄσσε  <br>
            νὺξ ἐκάλυψε μέλαινα: βέλος δ' ἔτι θυμὸν ἐδάμνα.  <br>
        </P>
        <P><A>14.440</A>  Ἀργεῖοι δ' ὡς οὖν ἴδον Ἕκτορα νόσφι κιόντα  <br>
            μᾶλλον ἐπὶ Τρώεσσι θόρον, μνήσαντο δὲ χάρμης.  <br>
            ἔνθα πολὺ πρώτιστος Ὀϊλῆος ταχὺς Αἴας  <br>
            Σάτνιον οὔτασε δουρὶ μετάλμενος ὀξυόεντι  <br>
            Ἠνοπίδην, ὃν ἄρα νύμφη τέκε νηῒς ἀμύμων  <br>
            Ἤνοπι βουκολέοντι παρ' ὄχθας Σατνιόεντος.  <br>
            τὸν μὲν Ὀϊλιάδης δουρὶ κλυτὸς ἐγγύθεν ἐλθὼν  <br>
            οὖτα κατὰ λαπάρην: ὃ δ' ἀνετράπετ', ἀμφὶ δ' ἄρ' αὐτῷ  <br>
            Τρῶες καὶ Δαναοὶ σύναγον κρατερὴν ὑσμίνην.  <br>
        </P>
        <P><A>14.449</A>  τῷ δ' ἐπὶ Πουλυδάμας ἐγχέσπαλος ἦλθεν ἀμύντωρ  <br>
            Πανθοΐδης, βάλε δὲ Προθοήνορα δεξιὸν ὦμον  <br>
            υἱὸν Ἀρηϊλύκοιο, δι' ὤμου δ' ὄβριμον ἔγχος  <br>
            ἔσχεν, ὃ δ' ἐν κονίῃσι πεσὼν ἕλε γαῖαν ἀγοστῷ.  <br>
        </P>
        <P><A>14.453</A>  Πουλυδάμας δ' ἔκπαγλον ἐπεύξατο μακρὸν ἀΰσας:  <br>
            οὐ μὰν αὖτ' ὀΐω μεγαθύμου Πανθοΐδαο  <br>
            χειρὸς ἄπο στιβαρῆς ἅλιον πηδῆσαι ἄκοντα,  <br>
            ἀλλά τις Ἀργείων κόμισε χροΐ, καί μιν ὀΐω  <br>
            αὐτῷ σκηπτόμενον κατίμεν δόμον Ἄϊδος εἴσω.  <br>
        </P>
        <P><A>14.458</A>  ὣς ἔφατ', Ἀργείοισι δ' ἄχος γένετ' εὐξαμένοιο:  <br>
            Αἴαντι δὲ μάλιστα δαΐφρονι θυμὸν ὄρινε  <br>
            τῷ Τελαμωνιάδῃ: τοῦ γὰρ πέσεν ἄγχι μάλιστα.  <br>
            καρπαλίμως δ' ἀπιόντος ἀκόντισε δουρὶ φαεινῷ.  <br>
        </P>
        <P><A>14.462</A>  Πουλυδάμας δ' αὐτὸς μὲν ἀλεύατο κῆρα μέλαιναν  <br>
            λικριφὶς ἀΐξας, κόμισεν δ' Ἀντήνορος υἱὸς  <br>
            Ἀρχέλοχος: τῷ γάρ ῥα θεοὶ βούλευσαν ὄλεθρον.  <br>
            τόν ῥ' ἔβαλεν κεφαλῆς τε καὶ αὐχένος ἐν συνεοχμῷ,  <br>
            νείατον ἀστράγαλον, ἀπὸ δ' ἄμφω κέρσε τένοντε:  <br>
            τοῦ δὲ πολὺ προτέρη κεφαλὴ στόμα τε ῥῖνές τε  <br>
            οὔδεϊ πλῆντ' ἤ περ κνῆμαι καὶ γοῦνα πεσόντος.  <br>
        </P>
        <P><A>14.469</A>  Αἴας δ' αὖτ' ἐγέγωνεν ἀμύμονι Πουλυδάμαντι:  <br>
            φράζεο Πουλυδάμα καί μοι νημερτὲς ἐνίσπες  <br>
            ἦ ῥ' οὐχ οὗτος ἀνὴρ Προθοήνορος ἀντὶ πεφάσθαι  <br>
            ἄξιος; οὐ μέν μοι κακὸς εἴδεται οὐδὲ κακῶν ἔξ,  <br>
            ἀλλὰ κασίγνητος Ἀντήνορος ἱπποδάμοιο  <br>
            ἢ πάϊς: αὐτῷ γὰρ γενεὴν ἄγχιστα ἐῴκει.  <br>
            ἦ ῥ' εὖ γιγνώσκων, Τρῶας δ' ἄχος ἔλλαβε θυμόν.  <br>
        </P>
        <P><A>14.476</A>  ἔνθ' Ἀκάμας Πρόμαχον Βοιώτιον οὔτασε δουρὶ  <br>
            ἀμφὶ κασιγνήτῳ βεβαώς: ὃ δ' ὕφελκε ποδοῖιν.  <br>
            τῷ δ' Ἀκάμας ἔκπαγλον ἐπεύξατο μακρὸν ἀΰσας:  <br>
            Ἀργεῖοι ἰόμωροι ἀπειλάων ἀκόρητοι  <br>
            οὔ θην οἴοισίν γε πόνος τ' ἔσεται καὶ ὀϊζὺς  <br>
            ἡμῖν, ἀλλά ποθ' ὧδε κατακτενέεσθε καὶ ὔμμες.  <br>
        </P>
        <P><A>14.482</A>  φράζεσθ' ὡς ὑμῖν Πρόμαχος δεδμημένος εὕδει  <br>
            ἔγχει ἐμῷ, ἵνα μή τι κασιγνήτοιό γε ποινὴ  <br>
            δηρὸν ἄτιτος ἔῃ: τὼ καί κέ τις εὔχεται ἀνὴρ  <br>
            γνωτὸν ἐνὶ μεγάροισιν ἀρῆς ἀλκτῆρα λιπέσθαι.  <br>
        </P>
        <P><A>14.486</A>  ὣς ἔφατ', Ἀργείοισι δ' ἄχος γένετ' εὐξαμένοιο:  <br>
            Πηνέλεῳ δὲ μάλιστα δαΐφρονι θυμὸν ὄρινεν:  <br>
            ὁρμήθη δ' Ἀκάμαντος: ὃ δ' οὐχ ὑπέμεινεν ἐρωὴν  <br>
            Πηνελέωο ἄνακτος: ὃ δ' οὔτασεν Ἰλιονῆα  <br>
            υἱὸν Φόρβαντος πολυμήλου, τόν ῥα μάλιστα  <br>
            Ἑρμείας Τρώων ἐφίλει καὶ κτῆσιν ὄπασσε:  <br>
            τῷ δ' ἄρ' ὑπὸ μήτηρ μοῦνον τέκεν Ἰλιονῆα.  <br>
        </P>
        <P><A>14.493</A>  τὸν τόθ' ὑπ' ὀφρύος οὖτα κατ' ὀφθαλμοῖο θέμεθλα,  <br>
            ἐκ δ' ὦσε γλήνην: δόρυ δ' ὀφθαλμοῖο διὰ πρὸ  <br>
            καὶ διὰ ἰνίου ἦλθεν, ὃ δ' ἕζετο χεῖρε πετάσσας  <br>
            ἄμφω: Πηνέλεως δὲ ἐρυσσάμενος ξίφος ὀξὺ  <br>
            αὐχένα μέσσον ἔλασσεν, ἀπήραξεν δὲ χαμᾶζε  <br>
            αὐτῇ σὺν πήληκι κάρη: ἔτι δ' ὄβριμον ἔγχος  <br>
        </P>
        <P><A>14.499</A>  ἦεν ἐν ὀφθαλμῷ: ὃ δὲ φὴ κώδειαν ἀνασχὼν  <br>
            πέφραδέ τε Τρώεσσι καὶ εὐχόμενος ἔπος ηὔδα:  <br>
            εἰπέμεναί μοι Τρῶες ἀγαυοῦ Ἰλιονῆος  <br>
            πατρὶ φίλῳ καὶ μητρὶ γοήμεναι ἐν μεγάροισιν:  <br>
            οὐδὲ γὰρ ἣ Προμάχοιο δάμαρ Ἀλεγηνορίδαο  <br>
            ἀνδρὶ φίλῳ ἐλθόντι γανύσσεται, ὁππότε κεν δὴ  <br>
            ἐκ Τροίης σὺν νηυσὶ νεώμεθα κοῦροι Ἀχαιῶν.  <br>
        </P>
        <P><A>14.506</A>  ὣς φάτο, τοὺς δ' ἄρα πάντας ὑπὸ τρόμος ἔλλαβε γυῖα,  <br>
            πάπτηνεν δὲ ἕκαστος ὅπῃ φύγοι αἰπὺν ὄλεθρον.  <br>
        </P>
        <P><A>14.508</A>  ἔσπετε νῦν μοι Μοῦσαι Ὀλύμπια δώματ' ἔχουσαι  <br>
            ὅς τις δὴ πρῶτος βροτόεντ' ἀνδράγρι' Ἀχαιῶν  <br>
            ἤρατ', ἐπεί ῥ' ἔκλινε μάχην κλυτὸς ἐννοσίγαιος.  <br>
        </P>
        <P><A>14.511</A>  Αἴας ῥα πρῶτος Τελαμώνιος Ὕρτιον οὖτα  <br>
            Γυρτιάδην Μυσῶν ἡγήτορα καρτεροθύμων:  <br>
            Φάλκην δ' Ἀντίλοχος καὶ Μέρμερον ἐξενάριξε:  <br>
            Μηριόνης δὲ Μόρυν τε καὶ Ἱπποτίωνα κατέκτα,  <br>
            Τεῦκρος δὲ Προθόωνά τ' ἐνήρατο καὶ Περιφήτην:  <br>
        </P>
        <P><A>14.516</A>  Ἀτρεΐδης δ' ἄρ' ἔπειθ' Ὑπερήνορα ποιμένα λαῶν  <br>
            οὖτα κατὰ λαπάρην, διὰ δ' ἔντερα χαλκὸς ἄφυσσε  <br>
            δῃώσας: ψυχὴ δὲ κατ' οὐταμένην ὠτειλὴν  <br>
            ἔσσυτ' ἐπειγομένη, τὸν δὲ σκότος ὄσσε κάλυψε.  <br>
        </P>
        <P><A>14.520</A>  πλείστους δ' Αἴας εἷλεν Ὀϊλῆος ταχὺς υἱός:  <br>
            οὐ γάρ οἵ τις ὁμοῖος ἐπισπέσθαι ποσὶν ἦεν  <br>
            ἀνδρῶν τρεσσάντων, ὅτε τε Ζεὺς ἐν φόβον ὄρσῃ.  <br>
        </P>
        <h4>ΙΛΙΑΔΟΣ Ο</h4>
        <P><A>15.1</A>  αὐτὰρ ἐπεὶ διά τε σκόλοπας καὶ τάφρον ἔβησαν  <br>
            φεύγοντες, πολλοὶ δὲ δάμεν Δαναῶν ὑπὸ χερσίν,  <br>
            οἳ μὲν δὴ παρ' ὄχεσφιν ἐρητύοντο μένοντες  <br>
            χλωροὶ ὑπαὶ δείους πεφοβημένοι: ἔγρετο δὲ Ζεὺς  <br>
        </P>
        <P><A>15.5</A>  Ἴδης ἐν κορυφῇσι παρὰ χρυσοθρόνου Ἥρης,  <br>
            στῆ δ' ἄρ' ἀναΐξας, ἴδε δὲ Τρῶας καὶ Ἀχαιοὺς  <br>
            τοὺς μὲν ὀρινομένους, τοὺς δὲ κλονέοντας ὄπισθεν  <br>
            Ἀργείους, μετὰ δέ σφι Ποσειδάωνα ἄνακτα:  <br>
        </P>
        <P><A>15.9</A>  Ἕκτορα δ' ἐν πεδίῳ ἴδε κείμενον, ἀμφὶ δ' ἑταῖροι  <br>
            εἵαθ', ὃ δ' ἀργαλέῳ ἔχετ' ἄσθματι κῆρ ἀπινύσσων  <br>
            αἷμ' ἐμέων, ἐπεὶ οὔ μιν ἀφαυρότατος βάλ' Ἀχαιῶν.  <br>
        </P>
        <P><A>15.12</A>  τὸν δὲ ἰδὼν ἐλέησε πατὴρ ἀνδρῶν τε θεῶν τε,  <br>
            δεινὰ δ' ὑπόδρα ἰδὼν Ἥρην πρὸς μῦθον ἔειπεν:  <br>
            ἦ μάλα δὴ κακότεχνος ἀμήχανε σὸς δόλος Ἥρη  <br>
            Ἕκτορα δῖον ἔπαυσε μάχης, ἐφόβησε δὲ λαούς.  <br>
            οὐ μὰν οἶδ' εἰ αὖτε κακορραφίης ἀλεγεινῆς  <br>
            πρώτη ἐπαύρηαι καί σε πληγῇσιν ἱμάσσω.  <br>
        </P>
        <P><A>15.18</A>  ἦ οὐ μέμνῃ ὅτε τ' ἐκρέμω ὑψόθεν, ἐκ δὲ ποδοῖιν  <br>
            ἄκμονας ἧκα δύω, περὶ χερσὶ δὲ δεσμὸν ἴηλα  <br>
            χρύσεον ἄρρηκτον; σὺ δ' ἐν αἰθέρι καὶ νεφέλῃσιν  <br>
        </P>
        <P><A>15.21</A>  ἐκρέμω: ἠλάστεον δὲ θεοὶ κατὰ μακρὸν Ὄλυμπον,  <br>
            λῦσαι δ' οὐκ ἐδύναντο παρασταδόν: ὃν δὲ λάβοιμι  <br>
            ῥίπτασκον τεταγὼν ἀπὸ βηλοῦ ὄφρ' ἂν ἵκηται  <br>
        </P>
        <P><A>15.24</A>  γῆν ὀλιγηπελέων: ἐμὲ δ' οὐδ' ὧς θυμὸν ἀνίει  <br>
            ἀζηχὴς ὀδύνη Ἡρακλῆος θείοιο,  <br>
            τὸν σὺ ξὺν Βορέῃ ἀνέμῳ πεπιθοῦσα θυέλλας  <br>
            πέμψας ἐπ' ἀτρύγετον πόντον κακὰ μητιόωσα,  <br>
            καί μιν ἔπειτα Κόων δ' εὖ ναιομένην ἀπένεικας.  <br>
            τὸν μὲν ἐγὼν ἔνθεν ῥυσάμην καὶ ἀνήγαγον αὖτις  <br>
            Ἄργος ἐς ἱππόβοτον καὶ πολλά περ ἀθλήσαντα.  <br>
        </P>
        <P><A>15.31</A>  τῶν σ' αὖτις μνήσω ἵν' ἀπολλήξῃς ἀπατάων,  <br>
            ὄφρα ἴδῃ ἤν τοι χραίσμῃ φιλότης τε καὶ εὐνή,  <br>
            ἣν ἐμίγης ἐλθοῦσα θεῶν ἄπο καί μ' ἀπάτησας.  <br>
        </P>
        <P><A>15.34</A>  ὣς φάτο, ῥίγησεν δὲ βοῶπις πότνια Ἥρη,  <br>
            καί μιν φωνήσασ' ἔπεα πτερόεντα προσηύδα:  <br>
            ἴστω νῦν τόδε Γαῖα καὶ Οὐρανὸς εὐρὺς ὕπερθε  <br>
            καὶ τὸ κατειβόμενον Στυγὸς ὕδωρ, ὅς τε μέγιστος  <br>
            ὅρκος δεινότατός τε πέλει μακάρεσσι θεοῖσι,  <br>
            σή θ' ἱερὴ κεφαλὴ καὶ νωΐτερον λέχος αὐτῶν  <br>
            κουρίδιον, τὸ μὲν οὐκ ἂν ἐγώ ποτε μὰψ ὀμόσαιμι:  <br>
        </P>
        <P><A>15.41</A>  μὴ δι' ἐμὴν ἰότητα Ποσειδάων ἐνοσίχθων  <br>
            πημαίνει Τρῶάς τε καὶ Ἕκτορα, τοῖσι δ' ἀρήγει,  <br>
            ἀλλά που αὐτὸν θυμὸς ἐποτρύνει καὶ ἀνώγει,  <br>
            τειρομένους δ' ἐπὶ νηυσὶν ἰδὼν ἐλέησεν Ἀχαιούς.  <br>
            αὐτάρ τοι καὶ κείνῳ ἐγὼ παραμυθησαίμην  <br>
            τῇ ἴμεν ᾗ κεν δὴ σὺ κελαινεφὲς ἡγεμονεύῃς.  <br>
        </P>
        <P><A>15.47</A>  ὣς φάτο, μείδησεν δὲ πατὴρ ἀνδρῶν τε θεῶν τε,  <br>
            καί μιν ἀμειβόμενος ἔπεα πτερόεντα προσηύδα:  <br>
            εἰ μὲν δὴ σύ γ' ἔπειτα βοῶπις πότνια Ἥρη  <br>
            ἶσον ἐμοὶ φρονέουσα μετ' ἀθανάτοισι καθίζοις,  <br>
            τώ κε Ποσειδάων γε, καὶ εἰ μάλα βούλεται ἄλλῃ,  <br>
            αἶψα μεταστρέψειε νόον μετὰ σὸν καὶ ἐμὸν κῆρ.  <br>
        </P>
        <P><A>15.53</A>  ἀλλ' εἰ δή ῥ' ἐτεόν γε καὶ ἀτρεκέως ἀγορεύεις,  <br>
            ἔρχεο νῦν μετὰ φῦλα θεῶν, καὶ δεῦρο κάλεσσον  <br>
            Ἶρίν τ' ἐλθέμεναι καὶ Ἀπόλλωνα κλυτότοξον,  <br>
        </P>
        <P><A>15.56</A>  ὄφρ' ἣ μὲν μετὰ λαὸν Ἀχαιῶν χαλκοχιτώνων  <br>
            ἔλθῃ, καὶ εἴπῃσι Ποσειδάωνι ἄνακτι  <br>
            παυσάμενον πολέμοιο τὰ ἃ πρὸς δώμαθ' ἱκέσθαι,  <br>
            Ἕκτορα δ' ὀτρύνῃσι μάχην ἐς Φοῖβος Ἀπόλλων,  <br>
            αὖτις δ' ἐμπνεύσῃσι μένος, λελάθῃ δ' ὀδυνάων  <br>
            αἳ νῦν μιν τείρουσι κατὰ φρένας, αὐτὰρ Ἀχαιοὺς  <br>
            αὖτις ἀποστρέψῃσιν ἀνάλκιδα φύζαν ἐνόρσας,  <br>
            φεύγοντες δ' ἐν νηυσὶ πολυκλήϊσι πέσωσι  <br>
        </P>
        <P><A>15.64</A>  Πηλεΐδεω Ἀχιλῆος: ὃ δ' ἀνστήσει ὃν ἑταῖρον  <br>
            Πάτροκλον: τὸν δὲ κτενεῖ ἔγχεϊ φαίδιμος Ἕκτωρ  <br>
            Ἰλίου προπάροιθε πολέας ὀλέσαντ' αἰζηοὺς  <br>
            τοὺς ἄλλους, μετὰ δ' υἱὸν ἐμὸν Σαρπηδόνα δῖον.  <br>
        </P>
        <P><A>15.68</A>  τοῦ δὲ χολωσάμενος κτενεῖ Ἕκτορα δῖος Ἀχιλλεύς.  <br>
            ἐκ τοῦ δ' ἄν τοι ἔπειτα παλίωξιν παρὰ νηῶν  <br>
            αἰὲν ἐγὼ τεύχοιμι διαμπερὲς εἰς ὅ κ' Ἀχαιοὶ  <br>
            Ἴλιον αἰπὺ ἕλοιεν Ἀθηναίης διὰ βουλάς.  <br>
        </P>
        <P><A>15.72</A>  τὸ πρὶν δ' οὔτ' ἄρ' ἐγὼ παύω χόλον οὔτέ τιν' ἄλλον  <br>
            ἀθανάτων Δαναοῖσιν ἀμυνέμεν ἐνθάδ' ἐάσω  <br>
            πρίν γε τὸ Πηλεΐδαο τελευτηθῆναι ἐέλδωρ,  <br>
            ὥς οἱ ὑπέστην πρῶτον, ἐμῷ δ' ἐπένευσα κάρητι,  <br>
            ἤματι τῷ ὅτ' ἐμεῖο θεὰ Θέτις ἥψατο γούνων,  <br>
            λισσομένη τιμῆσαι Ἀχιλλῆα πτολίπορθον.  <br>
        </P>
        <P><A>15.78</A>  ὣς ἔφατ', οὐδ' ἀπίθησε θεὰ λευκώλενος Ἥρη,  <br>
            βῆ δ' ἐξ Ἰδαίων ὀρέων ἐς μακρὸν Ὄλυμπον.  <br>
            ὡς δ' ὅτ' ἂν ἀΐξῃ νόος ἀνέρος, ὅς τ' ἐπὶ πολλὴν  <br>
            γαῖαν ἐληλουθὼς φρεσὶ πευκαλίμῃσι νοήσῃ  <br>
            ἔνθ' εἴην ἢ ἔνθα, μενοινήῃσί τε πολλά,  <br>
        </P>
        <P><A>15.83</A>  ὣς κραιπνῶς μεμαυῖα διέπτατο πότνια Ἥρη:  <br>
            ἵκετο δ' αἰπὺν Ὄλυμπον, ὁμηγερέεσσι δ' ἐπῆλθεν  <br>
            ἀθανάτοισι θεοῖσι Διὸς δόμῳ: οἳ δὲ ἰδόντες  <br>
            πάντες ἀνήϊξαν καὶ δεικανόωντο δέπασσιν.  <br>
        </P>
        <P><A>15.87</A>  ἣ δ' ἄλλους μὲν ἔασε, Θέμιστι δὲ καλλιπαρῄῳ  <br>
            δέκτο δέπας: πρώτη γὰρ ἐναντίη ἦλθε θέουσα,  <br>
            καί μιν φωνήσασ' ἔπεα πτερόεντα προσηύδα:  <br>
            Ἥρη τίπτε βέβηκας; ἀτυζομένῃ δὲ ἔοικας:  <br>
            ἦ μάλα δή σ' ἐφόβησε Κρόνου πάϊς, ὅς τοι ἀκοίτης.  <br>
        </P>
        <P><A>15.92</A>  τὴν δ' ἠμείβετ' ἔπειτα θεὰ λευκώλενος Ἥρη:  <br>
            μή με θεὰ Θέμι ταῦτα διείρεο: οἶσθα καὶ αὐτὴ  <br>
            οἷος κείνου θυμὸς ὑπερφίαλος καὶ ἀπηνής.  <br>
        </P>
        <P><A>15.95</A>  ἀλλὰ σύ γ' ἄρχε θεοῖσι δόμοις ἔνι δαιτὸς ἐΐσης:  <br>
            ταῦτα δὲ καὶ μετὰ πᾶσιν ἀκούσεαι ἀθανάτοισιν  <br>
            οἷα Ζεὺς κακὰ ἔργα πιφαύσκεται: οὐδέ τί φημι  <br>
            πᾶσιν ὁμῶς θυμὸν κεχαρησέμεν, οὔτε βροτοῖσιν  <br>
            οὔτε θεοῖς, εἴ πέρ τις ἔτι νῦν δαίνυται εὔφρων.  <br>
        </P>
        <P><A>15.100</A>  ἣ μὲν ἄρ' ὣς εἰποῦσα καθέζετο πότνια Ἥρη,  <br>
            ὄχθησαν δ' ἀνὰ δῶμα Διὸς θεοί: ἣ δ' ἐγέλασσε  <br>
            χείλεσιν, οὐδὲ μέτωπον ἐπ' ὀφρύσι κυανέῃσιν  <br>
            ἰάνθη: πᾶσιν δὲ νεμεσσηθεῖσα μετηύδα:  <br>
        </P>
        <P><A>15.104</A>  νήπιοι οἳ Ζηνὶ μενεαίνομεν ἀφρονέοντες:  <br>
            ἦ ἔτι μιν μέμαμεν καταπαυσέμεν ἆσσον ἰόντες  <br>
            ἢ ἔπει ἠὲ βίῃ: ὃ δ' ἀφήμενος οὐκ ἀλεγίζει  <br>
            οὐδ' ὄθεται: φησὶν γὰρ ἐν ἀθανάτοισι θεοῖσι  <br>
            κάρτεΐ τε σθένεΐ τε διακριδὸν εἶναι ἄριστος.  <br>
        </P>
        <P><A>15.109</A>  τὼ ἔχεθ' ὅττί κεν ὔμμι κακὸν πέμπῃσιν ἑκάστῳ.  <br>
            ἤδη γὰρ νῦν ἔλπομ' Ἄρηΐ γε πῆμα τετύχθαι:  <br>
            υἱὸς γάρ οἱ ὄλωλε μάχῃ ἔνι φίλτατος ἀνδρῶν  <br>
            Ἀσκάλαφος, τόν φησιν ὃν ἔμμεναι ὄβριμος Ἄρης.  <br>
        </P>
        <P><A>15.113</A>  ὣς ἔφατ', αὐτὰρ Ἄρης θαλερὼ πεπλήγετο μηρὼ  <br>
            χερσὶ καταπρηνέσσ', ὀλοφυρόμενος δ' ἔπος ηὔδα:  <br>
            μὴ νῦν μοι νεμεσήσετ' Ὀλύμπια δώματ' ἔχοντες  <br>
            τίσασθαι φόνον υἷος ἰόντ' ἐπὶ νῆας Ἀχαιῶν,  <br>
            εἴ πέρ μοι καὶ μοῖρα Διὸς πληγέντι κεραυνῷ  <br>
            κεῖσθαι ὁμοῦ νεκύεσσι μεθ' αἵματι καὶ κονίῃσιν.  <br>
        </P>
        <P><A>15.119</A>  ὣς φάτο, καί ῥ' ἵππους κέλετο Δεῖμόν τε Φόβον τε  <br>
            ζευγνύμεν, αὐτὸς δ' ἔντε' ἐδύσετο παμφανόωντα.  <br>
            ἔνθά κ' ἔτι μείζων τε καὶ ἀργαλεώτερος ἄλλος  <br>
            πὰρ Διὸς ἀθανάτοισι χόλος καὶ μῆνις ἐτύχθη,  <br>
        </P>
        <P><A>15.123</A>  εἰ μὴ Ἀθήνη πᾶσι περιδείσασα θεοῖσιν  <br>
            ὦρτο διὲκ προθύρου, λίπε δὲ θρόνον ἔνθα θάασσε,  <br>
            τοῦ δ' ἀπὸ μὲν κεφαλῆς κόρυθ' εἵλετο καὶ σάκος ὤμων,  <br>
            ἔγχος δ' ἔστησε στιβαρῆς ἀπὸ χειρὸς ἑλοῦσα  <br>
            χάλκεον: ἣ δ' ἐπέεσσι καθάπτετο θοῦρον Ἄρηα:  <br>
        </P>
        <P><A>15.128</A>  μαινόμενε φρένας ἠλὲ διέφθορας: ἦ νύ τοι αὔτως  <br>
            οὔατ' ἀκουέμεν ἐστί, νόος δ' ἀπόλωλε καὶ αἰδώς.  <br>
            οὐκ ἀΐεις ἅ τέ φησι θεὰ λευκώλενος Ἥρη  <br>
            ἣ δὴ νῦν πὰρ Ζηνὸς Ὀλυμπίου εἰλήλουθεν;  <br>
            ἦ ἐθέλεις αὐτὸς μὲν ἀναπλήσας κακὰ πολλὰ  <br>
            ἂψ ἴμεν Οὔλυμπον δὲ καὶ ἀχνύμενός περ ἀνάγκῃ,  <br>
            αὐτὰρ τοῖς ἄλλοισι κακὸν μέγα πᾶσι φυτεῦσαι;  <br>
        </P>
        <P><A>15.135</A>  αὐτίκα γὰρ Τρῶας μὲν ὑπερθύμους καὶ Ἀχαιοὺς  <br>
            λείψει, ὃ δ' ἡμέας εἶσι κυδοιμήσων ἐς Ὄλυμπον,  <br>
            μάρψει δ' ἑξείης ὅς τ' αἴτιος ὅς τε καὶ οὐκί.  <br>
        </P>
        <P><A>15.138</A>  τώ σ' αὖ νῦν κέλομαι μεθέμεν χόλον υἷος ἑῆος:  <br>
            ἤδη γάρ τις τοῦ γε βίην καὶ χεῖρας ἀμείνων  <br>
            ἢ πέφατ', ἢ καὶ ἔπειτα πεφήσεται: ἀργαλέον δὲ  <br>
            πάντων ἀνθρώπων ῥῦσθαι γενεήν τε τόκον τε.  <br>
            ὣς εἰποῦσ' ἵδρυσε θρόνῳ ἔνι θοῦρον Ἄρηα.  <br>
        </P>
        <P><A>15.143</A>  Ἥρη δ' Ἀπόλλωνα καλέσσατο δώματος ἐκτὸς  <br>
            Ἶρίν θ', ἥ τε θεοῖσι μετάγγελος ἀθανάτοισι,  <br>
            καί σφεας φωνήσασ' ἔπεα πτερόεντα προσηύδα:  <br>
            Ζεὺς σφὼ εἰς Ἴδην κέλετ' ἐλθέμεν ὅττι τάχιστα:  <br>
            αὐτὰρ ἐπὴν ἔλθητε, Διός τ' εἰς ὦπα ἴδησθε,  <br>
            ἕρδειν ὅττί κε κεῖνος ἐποτρύνῃ καὶ ἀνώγῃ.  <br>
        </P>
        <P><A>15.149</A>  ἣ μὲν ἄρ' ὣς εἰποῦσα πάλιν κίε πότνια Ἥρη,  <br>
            ἕζετο δ' εἰνὶ θρόνῳ: τὼ δ' ἀΐξαντε πετέσθην.  <br>
            Ἴδην δ' ἵκανον πολυπίδακα μητέρα θηρῶν,  <br>
        </P>
        <P><A>15.152</A>  εὗρον δ' εὐρύοπα Κρονίδην ἀνὰ Γαργάρῳ ἄκρῳ  <br>
            ἥμενον: ἀμφὶ δέ μιν θυόεν νέφος ἐστεφάνωτο.  <br>
            τὼ δὲ πάροιθ' ἐλθόντε Διὸς νεφεληγερέταο  <br>
            στήτην: οὐδέ σφωϊν ἰδὼν ἐχολώσατο θυμῷ,  <br>
            ὅττί οἱ ὦκ' ἐπέεσσι φίλης ἀλόχοιο πιθέσθην.  <br>
        </P>
        <P><A>15.157</A>  Ἶριν δὲ προτέρην ἔπεα πτερόεντα προσηύδα:  <br>
            βάσκ' ἴθι Ἶρι ταχεῖα, Ποσειδάωνι ἄνακτι  <br>
            πάντα τάδ' ἀγγεῖλαι, μὴ δὲ ψευδάγγελος εἶναι.  <br>
            παυσάμενόν μιν ἄνωχθι μάχης ἠδὲ πτολέμοιο  <br>
            ἔρχεσθαι μετὰ φῦλα θεῶν ἢ εἰς ἅλα δῖαν.  <br>
        </P>
        <P><A>15.162</A>  εἰ δέ μοι οὐκ ἐπέεσσ' ἐπιπείσεται, ἀλλ' ἀλογήσει,  <br>
            φραζέσθω δὴ ἔπειτα κατὰ φρένα καὶ κατὰ θυμὸν  <br>
            μή μ' οὐδὲ κρατερός περ ἐὼν ἐπιόντα ταλάσσῃ  <br>
            μεῖναι, ἐπεί εὑ φημὶ βίῃ πολὺ φέρτερος εἶναι  <br>
            καὶ γενεῇ πρότερος: τοῦ δ' οὐκ ὄθεται φίλον ἦτορ  <br>
            ἶσον ἐμοὶ φάσθαι, τόν τε στυγέουσι καὶ ἄλλοι.  <br>
        </P>
        <P><A>15.168</A>  ὣς ἔφατ', οὐδ' ἀπίθησε ποδήνεμος ὠκέα Ἶρις,  <br>
            βῆ δὲ κατ' Ἰδαίων ὀρέων εἰς Ἴλιον ἱρήν.  <br>
            ὡς δ' ὅτ' ἂν ἐκ νεφέων πτῆται νιφὰς ἠὲ χάλαζα  <br>
            ψυχρὴ ὑπὸ ῥιπῆς αἰθρηγενέος Βορέαο,  <br>
            ὣς κραιπνῶς μεμαυῖα διέπτατο ὠκέα Ἶρις,  <br>
        </P>
        <P><A>15.173</A>  ἀγχοῦ δ' ἱσταμένη προσέφη κλυτὸν ἐννοσίγαιον:  <br>
            ἀγγελίην τινά τοι γαιήοχε κυανοχαῖτα  <br>
            ἦλθον δεῦρο φέρουσα παραὶ Διὸς αἰγιόχοιο.  <br>
            παυσάμενόν σ' ἐκέλευσε μάχης ἠδὲ πτολέμοιο  <br>
            ἔρχεσθαι μετὰ φῦλα θεῶν ἢ εἰς ἅλα δῖαν.  <br>
        </P>
        <P><A>15.178</A>  εἰ δέ οἱ οὐκ ἐπέεσσ' ἐπιπείσεαι, ἀλλ' ἀλογήσεις,  <br>
            ἠπείλει καὶ κεῖνος ἐναντίβιον πολεμίξων  <br>
            ἐνθάδ' ἐλεύσεσθαι: σὲ δ' ὑπεξαλέασθαι ἄνωγε  <br>
            χεῖρας, ἐπεὶ σέο φησὶ βίῃ πολὺ φέρτερος εἶναι  <br>
            καὶ γενεῇ πρότερος: σὸν δ' οὐκ ὄθεται φίλον ἦτορ  <br>
            ἶσόν οἱ φάσθαι, τόν τε στυγέουσι καὶ ἄλλοι.  <br>
        </P>
        <P><A>15.184</A>  τὴν δὲ μέγ' ὀχθήσας προσέφη κλυτὸς ἐννοσίγαιος:  <br>
            ὢ πόποι ἦ ῥ' ἀγαθός περ ἐὼν ὑπέροπλον ἔειπεν  <br>
            εἴ μ' ὁμότιμον ἐόντα βίῃ ἀέκοντα καθέξει.  <br>
        </P>
        <P><A>15.187</A>  τρεῖς γάρ τ' ἐκ Κρόνου εἰμὲν ἀδελφεοὶ οὓς τέκετο Ῥέα  <br>
            Ζεὺς καὶ ἐγώ, τρίτατος δ' Ἀΐδης ἐνέροισιν ἀνάσσων.  <br>
            τριχθὰ δὲ πάντα δέδασται, ἕκαστος δ' ἔμμορε τιμῆς:  <br>
            ἤτοι ἐγὼν ἔλαχον πολιὴν ἅλα ναιέμεν αἰεὶ  <br>
            παλλομένων, Ἀΐδης δ' ἔλαχε ζόφον ἠερόεντα,  <br>
            Ζεὺς δ' ἔλαχ' οὐρανὸν εὐρὺν ἐν αἰθέρι καὶ νεφέλῃσι:  <br>
            γαῖα δ' ἔτι ξυνὴ πάντων καὶ μακρὸς Ὄλυμπος.  <br>
        </P>
        <P><A>15.194</A>  τώ ῥα καὶ οὔ τι Διὸς βέομαι φρεσίν, ἀλλὰ ἕκηλος  <br>
            καὶ κρατερός περ ἐὼν μενέτω τριτάτῃ ἐνὶ μοίρῃ.  <br>
            χερσὶ δὲ μή τί με πάγχυ κακὸν ὣς δειδισσέσθω:  <br>
            θυγατέρεσσιν γάρ τε καὶ υἱάσι βέλτερον εἴη  <br>
            ἐκπάγλοις ἐπέεσσιν ἐνισσέμεν οὓς τέκεν αὐτός,  <br>
            οἵ ἑθεν ὀτρύνοντος ἀκούσονται καὶ ἀνάγκῃ.  <br>
        </P>
        <P><A>15.200</A>  τὸν δ' ἠμείβετ' ἔπειτα ποδήνεμος ὠκέα Ἶρις:  <br>
            οὕτω γὰρ δή τοι γαιήοχε κυανοχαῖτα  <br>
            τόνδε φέρω Διὶ μῦθον ἀπηνέα τε κρατερόν τε,  <br>
            ἦ τι μεταστρέψεις; στρεπταὶ μέν τε φρένες ἐσθλῶν.  <br>
            οἶσθ' ὡς πρεσβυτέροισιν Ἐρινύες αἰὲν ἕπονται.  <br>
        </P>
        <P><A>15.205</A>  τὴν δ' αὖτε προσέειπε Ποσειδάων ἐνοσίχθων:  <br>
            Ἶρι θεὰ μάλα τοῦτο ἔπος κατὰ μοῖραν ἔειπες:  <br>
            ἐσθλὸν καὶ τὸ τέτυκται ὅτ' ἄγγελος αἴσιμα εἰδῇ.  <br>
            ἀλλὰ τόδ' αἰνὸν ἄχος κραδίην καὶ θυμὸν ἱκάνει  <br>
            ὁππότ' ἂν ἰσόμορον καὶ ὁμῇ πεπρωμένον αἴσῃ  <br>
            νεικείειν ἐθέλῃσι χολωτοῖσιν ἐπέεσσιν.  <br>
            ἀλλ' ἤτοι νῦν μέν κε νεμεσσηθεὶς ὑποείξω:  <br>
        </P>
        <P><A>15.212</A>  ἄλλο δέ τοι ἐρέω, καὶ ἀπειλήσω τό γε θυμῷ:  <br>
            αἴ κεν ἄνευ ἐμέθεν καὶ Ἀθηναίης ἀγελείης  <br>
            Ἥρης Ἑρμείω τε καὶ Ἡφαίστοιο ἄνακτος  <br>
            Ἰλίου αἰπεινῆς πεφιδήσεται, οὐδ' ἐθελήσει  <br>
            ἐκπέρσαι, δοῦναι δὲ μέγα κράτος Ἀργείοισιν,  <br>
            ἴστω τοῦθ' ὅτι νῶϊν ἀνήκεστος χόλος ἔσται.  <br>
        </P>
        <P><A>15.218</A>  ὣς εἰπὼν λίπε λαὸν Ἀχαιϊκὸν ἐννοσίγαιος,  <br>
            δῦνε δὲ πόντον ἰών, πόθεσαν δ' ἥρωες Ἀχαιοί.  <br>
        </P>
        <P><A>15.220</A>  καὶ τότ' Ἀπόλλωνα προσέφη νεφεληγερέτα Ζεύς:  <br>
            ἔρχεο νῦν φίλε Φοῖβε μεθ' Ἕκτορα χαλκοκορυστήν:  <br>
            ἤδη μὲν γάρ τοι γαιήοχος ἐννοσίγαιος  <br>
            οἴχεται εἰς ἅλα δῖαν ἀλευάμενος χόλον αἰπὺν  <br>
        </P>
        <P><A>15.224</A>  ἡμέτερον: μάλα γάρ κε μάχης ἐπύθοντο καὶ ἄλλοι,  <br>
            οἵ περ ἐνέρτεροί εἰσι θεοὶ Κρόνον ἀμφὶς ἐόντες.  <br>
            ἀλλὰ τόδ' ἠμὲν ἐμοὶ πολὺ κέρδιον ἠδέ οἱ αὐτῷ  <br>
            ἔπλετο, ὅττι πάροιθε νεμεσσηθεὶς ὑπόειξε  <br>
            χεῖρας ἐμάς, ἐπεὶ οὔ κεν ἀνιδρωτί γ' ἐτελέσθη.  <br>
        </P>
        <P><A>15.229</A>  ἀλλὰ σύ γ' ἐν χείρεσσι λάβ' αἰγίδα θυσσανόεσσαν,  <br>
            τῇ μάλ' ἐπισσείων φοβέειν ἥρωας Ἀχαιούς:  <br>
            σοὶ δ' αὐτῷ μελέτω ἑκατηβόλε φαίδιμος Ἕκτωρ:  <br>
            τόφρα γὰρ οὖν οἱ ἔγειρε μένος μέγα, ὄφρ' ἂν Ἀχαιοὶ  <br>
            φεύγοντες νῆάς τε καὶ Ἑλλήσποντον ἵκωνται.  <br>
            κεῖθεν δ' αὐτὸς ἐγὼ φράσομαι ἔργον τε ἔπος τε,  <br>
            ὥς κε καὶ αὖτις Ἀχαιοὶ ἀναπνεύσωσι πόνοιο.  <br>
        </P>
        <P><A>15.236</A>  ὣς ἔφατ', οὐδ' ἄρα πατρὸς ἀνηκούστησεν Ἀπόλλων,  <br>
            βῆ δὲ κατ' Ἰδαίων ὀρέων ἴρηκι ἐοικὼς  <br>
            ὠκέϊ φασσοφόνῳ, ὅς τ' ὤκιστος πετεηνῶν.  <br>
            εὗρ' υἱὸν Πριάμοιο δαΐφρονος Ἕκτορα δῖον  <br>
            ἥμενον, οὐδ' ἔτι κεῖτο, νέον δ' ἐσαγείρετο θυμόν,  <br>
            ἀμφὶ ἓ γιγνώσκων ἑτάρους: ἀτὰρ ἆσθμα καὶ ἱδρὼς  <br>
            παύετ', ἐπεί μιν ἔγειρε Διὸς νόος αἰγιόχοιο.  <br>
        </P>
        <P><A>15.243</A>  ἀγχοῦ δ' ἱστάμενος προσέφη ἑκάεργος Ἀπόλλων:  <br>
            Ἕκτορ υἱὲ Πριάμοιο, τί ἢ δὲ σὺ νόσφιν ἀπ' ἄλλων  <br>
            ἧσ' ὀλιγηπελέων; ἦ πού τί σε κῆδος ἱκάνει;  <br>
        </P>
        <P><A>15.246</A>  τὸν δ' ὀλιγοδρανέων προσέφη κορυθαίολος Ἕκτωρ:  <br>
            τίς δὲ σύ ἐσσι φέριστε θεῶν ὅς μ' εἴρεαι ἄντην;  <br>
            οὐκ ἀΐεις ὅ με νηυσὶν ἔπι πρυμνῇσιν Ἀχαιῶν  <br>
            οὓς ἑτάρους ὀλέκοντα βοὴν ἀγαθὸς βάλεν Αἴας  <br>
            χερμαδίῳ πρὸς στῆθος, ἔπαυσε δὲ θούριδος ἀλκῆς;  <br>
            καὶ δὴ ἔγωγ' ἐφάμην νέκυας καὶ δῶμ' Ἀΐδαο  <br>
            ἤματι τῷδ' ἵξεσθαι, ἐπεὶ φίλον ἄϊον ἦτορ.  <br>
        </P>
        <P><A>15.253</A>  τὸν δ' αὖτε προσέειπεν ἄναξ ἑκάεργος Ἀπόλλων:  <br>
            θάρσει νῦν: τοῖόν τοι ἀοσσητῆρα Κρονίων  <br>
            ἐξ Ἴδης προέηκε παρεστάμεναι καὶ ἀμύνειν  <br>
            Φοῖβον Ἀπόλλωνα χρυσάορον, ὅς σε πάρος περ  <br>
            ῥύομ', ὁμῶς αὐτόν τε καὶ αἰπεινὸν πτολίεθρον.  <br>
        </P>
        <P><A>15.258</A>  ἀλλ' ἄγε νῦν ἱππεῦσιν ἐπότρυνον πολέεσσι  <br>
            νηυσὶν ἔπι γλαφυρῇσιν ἐλαυνέμεν ὠκέας ἵππους:  <br>
            αὐτὰρ ἐγὼ προπάροιθε κιὼν ἵπποισι κέλευθον  <br>
            πᾶσαν λειανέω, τρέψω δ' ἥρωας Ἀχαιούς.  <br>
            ὣς εἰπὼν ἔμπνευσε μένος μέγα ποιμένι λαῶν.  <br>
        </P>
        <P><A>15.263</A>  ὡς δ' ὅτε τις στατὸς ἵππος ἀκοστήσας ἐπὶ φάτνῃ  <br>
            δεσμὸν ἀπορρήξας θείῃ πεδίοιο κροαίνων  <br>
            εἰωθὼς λούεσθαι ἐϋρρεῖος ποταμοῖο  <br>
            κυδιόων: ὑψοῦ δὲ κάρη ἔχει, ἀμφὶ δὲ χαῖται  <br>
            ὤμοις ἀΐσσονται: ὃ δ' ἀγλαΐηφι πεποιθὼς  <br>
            ῥίμφά ἑ γοῦνα φέρει μετά τ' ἤθεα καὶ νομὸν ἵππων:  <br>
            ὣς Ἕκτωρ λαιψηρὰ πόδας καὶ γούνατ' ἐνώμα  <br>
            ὀτρύνων ἱππῆας, ἐπεὶ θεοῦ ἔκλυεν αὐδήν.  <br>
        </P>
        <P><A>15.271</A>  οἳ δ' ὥς τ' ἢ ἔλαφον κεραὸν ἢ ἄγριον αἶγα  <br>
            ἐσσεύαντο κύνες τε καὶ ἀνέρες ἀγροιῶται:  <br>
            τὸν μέν τ' ἠλίβατος πέτρη καὶ δάσκιος ὕλη  <br>
            εἰρύσατ', οὐδ' ἄρα τέ σφι κιχήμεναι αἴσιμον ἦεν:  <br>
            τῶν δέ θ' ὑπὸ ἰαχῆς ἐφάνη λὶς ἠϋγένειος  <br>
            εἰς ὁδόν, αἶψα δὲ πάντας ἀπέτραπε καὶ μεμαῶτας:  <br>
        </P>
        <P><A>15.277</A>  ὣς Δαναοὶ εἷος μὲν ὁμιλαδὸν αἰὲν ἕποντο  <br>
            νύσσοντες ξίφεσίν τε καὶ ἔγχεσιν ἀμφιγύοισιν:  <br>
            αὐτὰρ ἐπεὶ ἴδον Ἕκτορ' ἐποιχόμενον στίχας ἀνδρῶν  <br>
            τάρβησαν, πᾶσιν δὲ παραὶ ποσὶ κάππεσε θυμός.  <br>
        </P>
        <P><A>15.281</A>  τοῖσι δ' ἔπειτ' ἀγόρευε Θόας Ἀνδραίμονος υἱός,  <br>
            Αἰτωλῶν ὄχ' ἄριστος ἐπιστάμενος μὲν ἄκοντι  <br>
            ἐσθλὸς δ' ἐν σταδίῃ: ἀγορῇ δέ ἑ παῦροι Ἀχαιῶν  <br>
            νίκων, ὁππότε κοῦροι ἐρίσσειαν περὶ μύθων:  <br>
        </P>
        <P><A>15.285</A>  ὅ σφιν ἐϋφρονέων ἀγορήσατο καὶ μετέειπεν:  <br>
            ὢ πόποι ἦ μέγα θαῦμα τόδ' ὀφθαλμοῖσιν ὁρῶμαι,  <br>
            οἷον δ' αὖτ' ἐξαῦτις ἀνέστη κῆρας ἀλύξας  <br>
            Ἕκτωρ: ἦ θήν μιν μάλα ἔλπετο θυμὸς ἑκάστου  <br>
            χερσὶν ὑπ' Αἴαντος θανέειν Τελαμωνιάδαο.  <br>
        </P>
        <P><A>15.290</A>  ἀλλά τις αὖτε θεῶν ἐρρύσατο καὶ ἐσάωσεν  <br>
            Ἕκτορ', ὃ δὴ πολλῶν Δαναῶν ὑπὸ γούνατ' ἔλυσεν,  <br>
            ὡς καὶ νῦν ἔσσεσθαι ὀΐομαι: οὐ γὰρ ἄτερ γε  <br>
            Ζηνὸς ἐριγδούπου πρόμος ἵσταται ὧδε μενοινῶν.  <br>
        </P>
        <P><A>15.294</A>  ἀλλ' ἄγεθ' ὡς ἂν ἐγὼν εἴπω πειθώμεθα πάντες.  <br>
            πληθὺν μὲν ποτὶ νῆας ἀνώξομεν ἀπονέεσθαι:  <br>
            αὐτοὶ δ', ὅσσοι ἄριστοι ἐνὶ στρατῷ εὐχόμεθ' εἶναι,  <br>
            στήομεν, εἴ κεν πρῶτον ἐρύξομεν ἀντιάσαντες  <br>
            δούρατ' ἀνασχόμενοι: τὸν δ' οἴω καὶ μεμαῶτα  <br>
            θυμῷ δείσεσθαι Δαναῶν καταδῦναι ὅμιλον.  <br>
        </P>
        <P><A>15.300</A>  ὣς ἔφαθ', οἳ δ' ἄρα τοῦ μάλα μὲν κλύον ἠδὲ πίθοντο:  <br>
            οἳ μὲν ἄρ' ἀμφ' Αἴαντα καὶ Ἰδομενῆα ἄνακτα  <br>
            Τεῦκρον Μηριόνην τε Μέγην τ' ἀτάλαντον Ἄρηϊ  <br>
            ὑσμίνην ἤρτυνον ἀριστῆας καλέσαντες  <br>
            Ἕκτορι καὶ Τρώεσσιν ἐναντίον: αὐτὰρ ὀπίσσω  <br>
            ἣ πληθὺς ἐπὶ νῆας Ἀχαιῶν ἀπονέοντο.  <br>
        </P>
        <P><A>15.306</A>  Τρῶες δὲ προὔτυψαν ἀολλέες, ἦρχε δ' ἄρ' Ἕκτωρ  <br>
            μακρὰ βιβάς: πρόσθεν δὲ κί' αὐτοῦ Φοῖβος Ἀπόλλων  <br>
            εἱμένος ὤμοιιν νεφέλην, ἔχε δ' αἰγίδα θοῦριν  <br>
            δεινὴν ἀμφιδάσειαν ἀριπρεπέ', ἣν ἄρα χαλκεὺς  <br>
            Ἥφαιστος Διὶ δῶκε φορήμεναι ἐς φόβον ἀνδρῶν:  <br>
            τὴν ἄρ' ὅ γ' ἐν χείρεσσιν ἔχων ἡγήσατο λαῶν.  <br>
        </P>
        <P><A>15.312</A>  Ἀργεῖοι δ' ὑπέμειναν ἀολλέες, ὦρτο δ' ἀϋτὴ  <br>
            ὀξεῖ' ἀμφοτέρωθεν, ἀπὸ νευρῆφι δ' ὀϊστοὶ  <br>
            θρῷσκον: πολλὰ δὲ δοῦρα θρασειάων ἀπὸ χειρῶν  <br>
            ἄλλα μὲν ἐν χροῒ πήγνυτ' ἀρηϊθόων αἰζηῶν,  <br>
            πολλὰ δὲ καὶ μεσσηγὺ πάρος χρόα λευκὸν ἐπαυρεῖν  <br>
            ἐν γαίῃ ἵσταντο λιλαιόμενα χροὸς ἆσαι.  <br>
        </P>
        <P><A>15.318</A>  ὄφρα μὲν αἰγίδα χερσὶν ἔχ' ἀτρέμα Φοῖβος Ἀπόλλων,  <br>
            τόφρα μάλ' ἀμφοτέρων βέλε' ἥπτετο, πῖπτε δὲ λαός.  <br>
            αὐτὰρ ἐπεὶ κατ' ἐνῶπα ἰδὼν Δαναῶν ταχυπώλων  <br>
            σεῖσ', ἐπὶ δ' αὐτὸς ἄϋσε μάλα μέγα, τοῖσι δὲ θυμὸν  <br>
            ἐν στήθεσσιν ἔθελξε, λάθοντο δὲ θούριδος ἀλκῆς.  <br>
        </P>
        <P><A>15.323</A>  οἳ δ' ὥς τ' ἠὲ βοῶν ἀγέλην ἢ πῶϋ μέγ' οἰῶν  <br>
            θῆρε δύω κλονέωσι μελαίνης νυκτὸς ἀμολγῷ  <br>
            ἐλθόντ' ἐξαπίνης σημάντορος οὐ παρεόντος,  <br>
            ὣς ἐφόβηθεν Ἀχαιοὶ ἀνάλκιδες: ἐν γὰρ Ἀπόλλων  <br>
            ἧκε φόβον, Τρωσὶν δὲ καὶ Ἕκτορι κῦδος ὄπαζεν.  <br>
        </P>
        <P><A>15.328</A>  ἔνθα δ' ἀνὴρ ἕλεν ἄνδρα κεδασθείσης ὑσμίνης.  <br>
            Ἕκτωρ μὲν Στιχίον τε καὶ Ἀρκεσίλαον ἔπεφνε,  <br>
            τὸν μὲν Βοιωτῶν ἡγήτορα χαλκοχιτώνων,  <br>
            τὸν δὲ Μενεσθῆος μεγαθύμου πιστὸν ἑταῖρον:  <br>
        </P>
        <P><A>15.332</A>  Αἰνείας δὲ Μέδοντα καὶ Ἴασον ἐξενάριξεν.  <br>
            ἤτοι ὃ μὲν νόθος υἱὸς Ὀϊλῆος θείοιο  <br>
            ἔσκε Μέδων Αἴαντος ἀδελφεός: αὐτὰρ ἔναιεν  <br>
            ἐν Φυλάκῃ γαίης ἄπο πατρίδος ἄνδρα κατακτὰς  <br>
            γνωτὸν μητρυιῆς Ἐριώπιδος, ἣν ἔχ' Ὀϊλεύς:  <br>
            Ἴασος αὖτ' ἀρχὸς μὲν Ἀθηναίων ἐτέτυκτο,  <br>
            υἱὸς δὲ Σφήλοιο καλέσκετο Βουκολίδαο.  <br>
        </P>
        <P><A>15.339</A>  Μηκιστῆ δ' ἕλε Πουλυδάμας, Ἐχίον δὲ Πολίτης  <br>
            πρώτῃ ἐν ὑσμίνῃ, Κλονίον δ' ἕλε δῖος Ἀγήνωρ.  <br>
            Δηΐοχον δὲ Πάρις βάλε νείατον ὦμον ὄπισθε  <br>
            φεύγοντ' ἐν προμάχοισι, διὰ πρὸ δὲ χαλκὸν ἔλασσεν.  <br>
        </P>
        <P><A>15.343</A>  ὄφρ' οἳ τοὺς ἐνάριζον ἀπ' ἔντεα, τόφρα δ' Ἀχαιοὶ  <br>
            τάφρῳ καὶ σκολόπεσσιν ἐνιπλήξαντες ὀρυκτῇ  <br>
            ἔνθα καὶ ἔνθα φέβοντο, δύοντο δὲ τεῖχος ἀνάγκῃ.  <br>
        </P>
        <P><A>15.346</A>  Ἕκτωρ δὲ Τρώεσσιν ἐκέκλετο μακρὸν ἀΰσας  <br>
            νηυσὶν ἐπισσεύεσθαι, ἐᾶν δ' ἔναρα βροτόεντα:  <br>
            ὃν δ' ἂν ἐγὼν ἀπάνευθε νεῶν ἑτέρωθι νοήσω,  <br>
            αὐτοῦ οἱ θάνατον μητίσομαι, οὐδέ νυ τόν γε  <br>
            γνωτοί τε γνωταί τε πυρὸς λελάχωσι θανόντα,  <br>
            ἀλλὰ κύνες ἐρύουσι πρὸ ἄστεος ἡμετέροιο.  <br>
        </P>
        <P><A>15.352</A>  ὣς εἰπὼν μάστιγι κατωμαδὸν ἤλασεν ἵππους  <br>
            κεκλόμενος Τρώεσσι κατὰ στίχας: οἳ δὲ σὺν αὐτῷ  <br>
            πάντες ὁμοκλήσαντες ἔχον ἐρυσάρματας ἵππους  <br>
        </P>
        <P><A>15.355</A>  ἠχῇ θεσπεσίῃ: προπάροιθε δὲ Φοῖβος Ἀπόλλων  <br>
            ῥεῖ' ὄχθας καπέτοιο βαθείης ποσσὶν ἐρείπων  <br>
            ἐς μέσσον κατέβαλλε, γεφύρωσεν δὲ κέλευθον  <br>
            μακρὴν ἠδ' εὐρεῖαν, ὅσον τ' ἐπὶ δουρὸς ἐρωὴ  <br>
            γίγνεται, ὁππότ' ἀνὴρ σθένεος πειρώμενος ᾗσι.  <br>
        </P>
        <P><A>15.360</A>  τῇ ῥ' οἵ γε προχέοντο φαλαγγηδόν, πρὸ δ' Ἀπόλλων  <br>
            αἰγίδ' ἔχων ἐρίτιμον: ἔρειπε δὲ τεῖχος Ἀχαιῶν  <br>
            ῥεῖα μάλ', ὡς ὅτε τις ψάμαθον πάϊς ἄγχι θαλάσσης,  <br>
            ὅς τ' ἐπεὶ οὖν ποιήσῃ ἀθύρματα νηπιέῃσιν  <br>
            ἂψ αὖτις συνέχευε ποσὶν καὶ χερσὶν ἀθύρων.  <br>
            ὥς ῥα σὺ ἤϊε Φοῖβε πολὺν κάματον καὶ ὀϊζὺν  <br>
            σύγχεας Ἀργείων, αὐτοῖσι δὲ φύζαν ἐνῶρσας.  <br>
        </P>
        <P><A>15.367</A>  ὣς οἳ μὲν παρὰ νηυσὶν ἐρητύοντο μένοντες,  <br>
            ἀλλήλοισί τε κεκλόμενοι καὶ πᾶσι θεοῖσι  <br>
            χεῖρας ἀνίσχοντες μεγάλ' εὐχετόωντο ἕκαστος:  <br>
        </P>
        <P><A>15.370</A>  Νέστωρ αὖτε μάλιστα Γερήνιος οὖρος Ἀχαιῶν  <br>
            εὔχετο χεῖρ' ὀρέγων εἰς οὐρανὸν ἀστερόεντα:  <br>
            Ζεῦ πάτερ εἴ ποτέ τίς τοι ἐν Ἄργεΐ περ πολυπύρῳ  <br>
            ἢ βοὸς ἢ οἰὸς κατὰ πίονα μηρία καίων  <br>
            εὔχετο νοστῆσαι, σὺ δ' ὑπέσχεο καὶ κατένευσας,  <br>
            τῶν μνῆσαι καὶ ἄμυνον Ὀλύμπιε νηλεὲς ἦμαρ,  <br>
            μηδ' οὕτω Τρώεσσιν ἔα δάμνασθαι Ἀχαιούς.  <br>
        </P>
        <P><A>15.377</A>  ὣς ἔφατ' εὐχόμενος, μέγα δ' ἔκτυπε μητίετα Ζεύς,  <br>
            ἀράων ἀΐων Νηληϊάδαο γέροντος.  <br>
            Τρῶες δ' ὡς ἐπύθοντο Διὸς κτύπον αἰγιόχοιο,  <br>
            μᾶλλον ἐπ' Ἀργείοισι θόρον, μνήσαντο δὲ χάρμης.  <br>
        </P>
        <P><A>15.381</A>  οἳ δ' ὥς τε μέγα κῦμα θαλάσσης εὐρυπόροιο  <br>
            νηὸς ὑπὲρ τοίχων καταβήσεται, ὁππότ' ἐπείγῃ  <br>
            ἲς ἀνέμου: ἣ γάρ τε μάλιστά γε κύματ' ὀφέλλει:  <br>
        </P>
        <P><A>15.384</A>  ὣς Τρῶες μεγάλῃ ἰαχῇ κατὰ τεῖχος ἔβαινον,  <br>
            ἵππους δ' εἰσελάσαντες ἐπὶ πρύμνῃσι μάχοντο  <br>
            ἔγχεσιν ἀμφιγύοις αὐτοσχεδόν, οἳ μὲν ἀφ' ἵππων,  <br>
            οἳ δ' ἀπὸ νηῶν ὕψι μελαινάων ἐπιβάντες  <br>
            μακροῖσι ξυστοῖσι, τά ῥά σφ' ἐπὶ νηυσὶν ἔκειτο  <br>
            ναύμαχα κολλήεντα, κατὰ στόμα εἱμένα χαλκῷ.  <br>
        </P>
        <P><A>15.390</A>  Πάτροκλος δ' εἷος μὲν Ἀχαιοί τε Τρῶές τε  <br>
            τείχεος ἀμφεμάχοντο θοάων ἔκτοθι νηῶν,  <br>
            τόφρ' ὅ γ' ἐνὶ κλισίῃ ἀγαπήνορος Εὐρυπύλοιο  <br>
            ἧστό τε καὶ τὸν ἔτερπε λόγοις, ἐπὶ δ' ἕλκεϊ λυγρῷ  <br>
            φάρμακ' ἀκέσματ' ἔπασσε μελαινάων ὀδυνάων.  <br>
        </P>
        <P><A>15.395</A>  αὐτὰρ ἐπεὶ δὴ τεῖχος ἐπεσσυμένους ἐνόησε  <br>
            Τρῶας, ἀτὰρ Δαναῶν γένετο ἰαχή τε φόβος τε,  <br>
            ᾤμωξέν τ' ἄρ' ἔπειτα καὶ ὣ πεπλήγετο μηρὼ  <br>
            χερσὶ καταπρηνέσσ', ὀλοφυρόμενος δ' ἔπος ηὔδα:  <br>
        </P>
        <P><A>15.399</A>  Εὐρύπυλ' οὐκ ἔτι τοι δύναμαι χατέοντί περ' ἔμπης  <br>
            ἐνθάδε παρμενέμεν: δὴ γὰρ μέγα νεῖκος ὄρωρεν:  <br>
            ἀλλὰ σὲ μὲν θεράπων ποτιτερπέτω, αὐτὰρ ἔγωγε  <br>
            σπεύσομαι εἰς Ἀχιλῆα, ἵν' ὀτρύνω πολεμίζειν.  <br>
            τίς δ' οἶδ' εἴ κέν οἱ σὺν δαίμονι θυμὸν ὀρίνω  <br>
            παρειπών; ἀγαθὴ δὲ παραίφασίς ἐστιν ἑταίρου.  <br>
        </P>
        <P><A>15.405</A>  τὸν μὲν ἄρ' ὣς εἰπόντα πόδες φέρον: αὐτὰρ Ἀχαιοὶ  <br>
            Τρῶας ἐπερχομένους μένον ἔμπεδον, οὐδ' ἐδύναντο  <br>
            παυροτέρους περ ἐόντας ἀπώσασθαι παρὰ νηῶν:  <br>
            οὐδέ ποτε Τρῶες Δαναῶν ἐδύναντο φάλαγγας  <br>
            ῥηξάμενοι κλισίῃσι μιγήμεναι ἠδὲ νέεσσιν.  <br>
        </P>
        <P><A>15.410</A>  ἀλλ' ὥς τε στάθμη δόρυ νήϊον ἐξιθύνει  <br>
            τέκτονος ἐν παλάμῃσι δαήμονος, ὅς ῥά τε πάσης  <br>
            εὖ εἰδῇ σοφίης ὑποθημοσύνῃσιν Ἀθήνης,  <br>
            ὣς μὲν τῶν ἐπὶ ἶσα μάχη τέτατο πτόλεμός τε:  <br>
            ἄλλοι δ' ἀμφ' ἄλλῃσι μάχην ἐμάχοντο νέεσσιν,  <br>
        </P>
        <P><A>15.415</A>  Ἕκτωρ δ' ἄντ' Αἴαντος ἐείσατο κυδαλίμοιο.  <br>
            τὼ δὲ μιῆς περὶ νηὸς ἔχον πόνον, οὐδὲ δύναντο  <br>
            οὔθ' ὃ τὸν ἐξελάσαι καὶ ἐνιπρῆσαι πυρὶ νῆα  <br>
            οὔθ' ὃ τὸν ἂψ ὤσασθαι, ἐπεί ῥ' ἐπέλασσέ γε δαίμων.  <br>
        </P>
        <P><A>15.419</A>  ἔνθ' υἷα Κλυτίοιο Καλήτορα φαίδιμος Αἴας  <br>
            πῦρ ἐς νῆα φέροντα κατὰ στῆθος βάλε δουρί.  <br>
            δούπησεν δὲ πεσών, δαλὸς δέ οἱ ἔκπεσε χειρός.  <br>
        </P>
        <P><A>15.422</A>  Ἕκτωρ δ' ὡς ἐνόησεν ἀνεψιὸν ὀφθαλμοῖσιν  <br>
            ἐν κονίῃσι πεσόντα νεὸς προπάροιθε μελαίνης,  <br>
            Τρωσί τε καὶ Λυκίοισιν ἐκέκλετο μακρὸν ἀΰσας:  <br>
            Τρῶες καὶ Λύκιοι καὶ Δάρδανοι ἀγχιμαχηταὶ  <br>
            μὴ δή πω χάζεσθε μάχης ἐν στείνεϊ τῷδε,  <br>
            ἀλλ' υἷα Κλυτίοιο σαώσατε, μή μιν Ἀχαιοὶ  <br>
            τεύχεα συλήσωσι νεῶν ἐν ἀγῶνι πεσόντα.  <br>
        </P>
        <P><A>15.429</A>  ὣς εἰπὼν Αἴαντος ἀκόντισε δουρὶ φαεινῷ.  <br>
            τοῦ μὲν ἅμαρθ', ὃ δ' ἔπειτα Λυκόφρονα Μάστορος υἱὸν  <br>
            Αἴαντος θεράποντα Κυθήριον, ὅς ῥα παρ' αὐτῷ  <br>
            ναῖ', ἐπεὶ ἄνδρα κατέκτα Κυθήροισι ζαθέοισι,  <br>
            τόν ῥ' ἔβαλεν κεφαλὴν ὑπὲρ οὔατος ὀξέϊ χαλκῷ  <br>
            ἑσταότ' ἄγχ' Αἴαντος: ὃ δ' ὕπτιος ἐν κονίῃσι  <br>
            νηὸς ἄπο πρυμνῆς χαμάδις πέσε, λύντο δὲ γυῖα.  <br>
        </P>
        <P><A>15.436</A>  Αἴας δ' ἐρρίγησε, κασίγνητον δὲ προσηύδα:  <br>
            Τεῦκρε πέπον δὴ νῶϊν ἀπέκτατο πιστὸς ἑταῖρος  <br>
            Μαστορίδης, ὃν νῶϊ Κυθηρόθεν ἔνδον ἐόντα  <br>
            ἶσα φίλοισι τοκεῦσιν ἐτίομεν ἐν μεγάροισι:  <br>
            τὸν δ' Ἕκτωρ μεγάθυμος ἀπέκτανε. ποῦ νύ τοι ἰοὶ  <br>
            ὠκύμοροι καὶ τόξον ὅ τοι πόρε Φοῖβος Ἀπόλλων;  <br>
        </P>
        <P><A>15.442</A>  ὣς φάθ', ὃ δὲ ξυνέηκε, θέων δέ οἱ ἄγχι παρέστη,  <br>
            τόξον ἔχων ἐν χειρὶ παλίντονον ἠδὲ φαρέτρην  <br>
            ἰοδόκον: μάλα δ' ὦκα βέλεα Τρώεσσιν ἐφίει.  <br>
            καί ῥ' ἔβαλε Κλεῖτον Πεισήνορος ἀγλαὸν υἱὸν  <br>
            Πουλυδάμαντος ἑταῖρον ἀγαυοῦ Πανθοΐδαο  <br>
            ἡνία χερσὶν ἔχοντα: ὃ μὲν πεπόνητο καθ' ἵππους:  <br>
        </P>
        <P><A>15.448</A>  τῇ γὰρ ἔχ' ᾗ ῥα πολὺ πλεῖσται κλονέοντο φάλαγγες  <br>
            Ἕκτορι καὶ Τρώεσσι χαριζόμενος: τάχα δ' αὐτῷ  <br>
            ἦλθε κακόν, τό οἱ οὔ τις ἐρύκακεν ἱεμένων περ.  <br>
            αὐχένι γάρ οἱ ὄπισθε πολύστονος ἔμπεσεν ἰός:  <br>
            ἤριπε δ' ἐξ ὀχέων, ὑπερώησαν δέ οἱ ἵπποι  <br>
        </P>
        <P><A>15.453</A>  κείν' ὄχεα κροτέοντες. ἄναξ δ' ἐνόησε τάχιστα  <br>
            Πουλυδάμας, καὶ πρῶτος ἐναντίος ἤλυθεν ἵππων.  <br>
            τοὺς μὲν ὅ γ' Ἀστυνόῳ Προτιάονος υἱέϊ δῶκε,  <br>
            πολλὰ δ' ἐπότρυνε σχεδὸν ἴσχειν εἰσορόωντα  <br>
            ἵππους: αὐτὸς δ' αὖτις ἰὼν προμάχοισιν ἐμίχθη.  <br>
        </P>
        <P><A>15.458</A>  Τεῦκρος δ' ἄλλον ὀϊστὸν ἐφ' Ἕκτορι χαλκοκορυστῇ  <br>
            αἴνυτο, καί κεν ἔπαυσε μάχης ἐπὶ νηυσὶν Ἀχαιῶν,  <br>
            εἴ μιν ἀριστεύοντα βαλὼν ἐξείλετο θυμόν.  <br>
        </P>
        <P><A>15.461</A>  ἀλλ' οὐ λῆθε Διὸς πυκινὸν νόον, ὅς ῥ' ἐφύλασσεν  <br>
            Ἕκτορ', ἀτὰρ Τεῦκρον Τελαμώνιον εὖχος ἀπηύρα,  <br>
            ὅς οἱ ἐϋστρεφέα νευρὴν ἐν ἀμύμονι τόξῳ  <br>
            ῥῆξ' ἐπὶ τῷ ἐρύοντι: παρεπλάγχθη δέ οἱ ἄλλῃ  <br>
            ἰὸς χαλκοβαρής, τόξον δέ οἱ ἔκπεσε χειρός.  <br>
        </P>
        <P><A>15.466</A>  Τεῦκρος δ' ἐρρίγησε, κασίγνητον δὲ προσηύδα:  <br>
            ὢ πόποι ἦ δὴ πάγχυ μάχης ἐπὶ μήδεα κείρει  <br>
            δαίμων ἡμετέρης, ὅ τέ μοι βιὸν ἔκβαλε χειρός,  <br>
            νευρὴν δ' ἐξέρρηξε νεόστροφον, ἣν ἐνέδησα  <br>
            πρώϊον, ὄφρ' ἀνέχοιτο θαμὰ θρῴσκοντας ὀϊστούς.  <br>
        </P>
        <P><A>15.471</A>  τὸν δ' ἠμείβετ' ἔπειτα μέγας Τελαμώνιος Αἴας:  <br>
            ὦ πέπον ἀλλὰ βιὸν μὲν ἔα καὶ ταρφέας ἰοὺς  <br>
            κεῖσθαι, ἐπεὶ συνέχευε θεὸς Δαναοῖσι μεγήρας:  <br>
            αὐτὰρ χερσὶν ἑλὼν δολιχὸν δόρυ καὶ σάκος ὤμῳ  <br>
            μάρναό τε Τρώεσσι καὶ ἄλλους ὄρνυθι λαούς.  <br>
            μὴ μὰν ἀσπουδί γε δαμασσάμενοί περ ἕλοιεν  <br>
            νῆας ἐϋσσέλμους, ἀλλὰ μνησώμεθα χάρμης.  <br>
        </P>
        <P><A>15.478</A>  ὣς φάθ', ὃ δὲ τόξον μὲν ἐνὶ κλισίῃσιν ἔθηκεν,  <br>
            αὐτὰρ ὅ γ' ἀμφ' ὤμοισι σάκος θέτο τετραθέλυμνον,  <br>
            κρατὶ δ' ἐπ' ἰφθίμῳ κυνέην εὔτυκτον ἔθηκεν  <br>
            ἵππουριν, δεινὸν δὲ λόφος καθύπερθεν ἔνευεν:  <br>
            εἵλετο δ' ἄλκιμον ἔγχος ἀκαχμένον ὀξέϊ χαλκῷ,  <br>
            βῆ δ' ἰέναι, μάλα δ' ὦκα θέων Αἴαντι παρέστη.  <br>
        </P>
        <P><A>15.484</A>  Ἕκτωρ δ' ὡς εἶδεν Τεύκρου βλαφθέντα βέλεμνα,  <br>
            Τρωσί τε καὶ Λυκίοισιν ἐκέκλετο μακρὸν ἀΰσας:  <br>
            Τρῶες καὶ Λύκιοι καὶ Δάρδανοι ἀγχιμαχηταὶ  <br>
            ἀνέρες ἔστε φίλοι, μνήσασθε δὲ θούριδος ἀλκῆς  <br>
            νῆας ἀνὰ γλαφυράς: δὴ γὰρ ἴδον ὀφθαλμοῖσιν  <br>
            ἀνδρὸς ἀριστῆος Διόθεν βλαφθέντα βέλεμνα.  <br>
        </P>
        <P><A>15.490</A>  ῥεῖα δ' ἀρίγνωτος Διὸς ἀνδράσι γίγνεται ἀλκή,  <br>
            ἠμὲν ὁτέοισιν κῦδος ὑπέρτερον ἐγγυαλίξῃ,  <br>
            ἠδ' ὅτινας μινύθῃ τε καὶ οὐκ ἐθέλῃσιν ἀμύνειν,  <br>
            ὡς νῦν Ἀργείων μινύθει μένος, ἄμμι δ' ἀρήγει.  <br>
        </P>
        <P><A>15.494</A>  ἀλλὰ μάχεσθ' ἐπὶ νηυσὶν ἀολλέες: ὃς δέ κεν ὑμέων  <br>
            βλήμενος ἠὲ τυπεὶς θάνατον καὶ πότμον ἐπίσπῃ  <br>
            τεθνάτω: οὔ οἱ ἀεικὲς ἀμυνομένῳ περὶ πάτρης  <br>
            τεθνάμεν: ἀλλ' ἄλοχός τε σόη καὶ παῖδες ὀπίσσω,  <br>
            καὶ οἶκος καὶ κλῆρος ἀκήρατος, εἴ κεν Ἀχαιοὶ  <br>
            οἴχωνται σὺν νηυσὶ φίλην ἐς πατρίδα γαῖαν.  <br>
            ὣς εἰπὼν ὄτρυνε μένος καὶ θυμὸν ἑκάστου.  <br>
        </P>
        <P><A>15.501</A>  Αἴας δ' αὖθ' ἑτέρωθεν ἐκέκλετο οἷς ἑτάροισιν:  <br>
            αἰδὼς Ἀργεῖοι: νῦν ἄρκιον ἢ ἀπολέσθαι  <br>
            ἠὲ σαωθῆναι καὶ ἀπώσασθαι κακὰ νηῶν.  <br>
        </P>
        <P><A>15.504</A>  ἦ ἔλπεσθ' ἢν νῆας ἕλῃ κορυθαίολος Ἕκτωρ  <br>
            ἐμβαδὸν ἵξεσθαι ἣν πατρίδα γαῖαν ἕκαστος;  <br>
            ἦ οὐκ ὀτρύνοντος ἀκούετε λαὸν ἅπαντα  <br>
            Ἕκτορος, ὃς δὴ νῆας ἐνιπρῆσαι μενεαίνει;  <br>
            οὐ μὰν ἔς γε χορὸν κέλετ' ἐλθέμεν, ἀλλὰ μάχεσθαι.  <br>
        </P>
        <P><A>15.509</A>  ἡμῖν δ' οὔ τις τοῦδε νόος καὶ μῆτις ἀμείνων  <br>
            ἢ αὐτοσχεδίῃ μῖξαι χεῖράς τε μένος τε.  <br>
            βέλτερον ἢ ἀπολέσθαι ἕνα χρόνον ἠὲ βιῶναι  <br>
            ἢ δηθὰ στρεύγεσθαι ἐν αἰνῇ δηϊοτῆτι  <br>
            ὧδ' αὔτως παρὰ νηυσὶν ὑπ' ἀνδράσι χειροτέροισιν.  <br>
            ὣς εἰπὼν ὄτρυνε μένος καὶ θυμὸν ἑκάστου.  <br>
        </P>
        <P><A>15.515</A>  ἔνθ' Ἕκτωρ μὲν ἕλε Σχεδίον Περιμήδεος υἱὸν  <br>
            ἀρχὸν Φωκήων, Αἴας δ' ἕλε Λαοδάμαντα  <br>
            ἡγεμόνα πρυλέων Ἀντήνορος ἀγλαὸν υἱόν:  <br>
        </P>
        <P><A>15.518</A>  Πουλυδάμας δ' Ὦτον Κυλλήνιον ἐξενάριξε  <br>
            Φυλεΐδεω ἕταρον, μεγαθύμων ἀρχὸν Ἐπειῶν.  <br>
        </P>
        <P><A>15.520</A>  τῷ δὲ Μέγης ἐπόρουσεν ἰδών: ὃ δ' ὕπαιθα λιάσθη  <br>
            Πουλυδάμας: καὶ τοῦ μὲν ἀπήμβροτεν: οὐ γὰρ Ἀπόλλων  <br>
            εἴα Πάνθου υἱὸν ἐνὶ προμάχοισι δαμῆναι:  <br>
            αὐτὰρ ὅ γε Κροίσμου στῆθος μέσον οὔτασε δουρί.  <br>
            δούπησεν δὲ πεσών: ὃ δ' ἀπ' ὤμων τεύχε' ἐσύλα.  <br>
        </P>
        <P><A>15.525</A>  τόφρα δὲ τῷ ἐπόρουσε Δόλοψ αἰχμῆς ἐῢ εἰδὼς  <br>
            Λαμπετίδης, ὃν Λάμπος ἐγείνατο φέρτατον υἱὸν  <br>
            Λαομεδοντιάδης εὖ εἰδότα θούριδος ἀλκῆς,  <br>
            ὃς τότε Φυλεΐδαο μέσον σάκος οὔτασε δουρὶ  <br>
        </P>
        <P><A>15.529</A>  ἐγγύθεν ὁρμηθείς: πυκινὸς δέ οἱ ἤρκεσε θώρηξ,  <br>
            τόν ῥ' ἐφόρει γυάλοισιν ἀρηρότα: τόν ποτε Φυλεὺς  <br>
            ἤγαγεν ἐξ Ἐφύρης, ποταμοῦ ἄπο Σελλήεντος.  <br>
            ξεῖνος γάρ οἱ ἔδωκεν ἄναξ ἀνδρῶν Εὐφήτης  <br>
            ἐς πόλεμον φορέειν δηΐων ἀνδρῶν ἀλεωρήν:  <br>
            ὅς οἱ καὶ τότε παιδὸς ἀπὸ χροὸς ἤρκεσ' ὄλεθρον.  <br>
        </P>
        <P><A>15.535</A>  τοῦ δὲ Μέγης κόρυθος χαλκήρεος ἱπποδασείης  <br>
            κύμβαχον ἀκρότατον νύξ' ἔγχεϊ ὀξυόεντι,  <br>
            ῥῆξε δ' ἀφ' ἵππειον λόφον αὐτοῦ: πᾶς δὲ χαμᾶζε  <br>
            κάππεσεν ἐν κονίῃσι νέον φοίνικι φαεινός.  <br>
        </P>
        <P><A>15.539</A>  εἷος ὃ τῷ πολέμιζε μένων, ἔτι δ' ἔλπετο νίκην,  <br>
            τόφρα δέ οἱ Μενέλαος ἀρήϊος ἦλθεν ἀμύντωρ,  <br>
            στῆ δ' εὐρὰξ σὺν δουρὶ λαθών, βάλε δ' ὦμον ὄπισθεν:  <br>
            αἰχμὴ δὲ στέρνοιο διέσσυτο μαιμώωσα  <br>
            πρόσσω ἱεμένη: ὃ δ' ἄρα πρηνὴς ἐλιάσθη.  <br>
        </P>
        <P><A>15.544</A>  τὼ μὲν ἐεισάσθην χαλκήρεα τεύχε' ἀπ' ὤμων  <br>
            συλήσειν: Ἕκτωρ δὲ κασιγνήτοισι κέλευσε  <br>
            πᾶσι μάλα, πρῶτον δ' Ἱκεταονίδην ἐνένιπεν  <br>
            ἴφθιμον Μελάνιππον. ὃ δ' ὄφρα μὲν εἰλίποδας βοῦς  <br>
            βόσκ' ἐν Περκώτῃ δηΐων ἀπὸ νόσφιν ἐόντων:  <br>
        </P>
        <P><A>15.549</A>  αὐτὰρ ἐπεὶ Δαναῶν νέες ἤλυθον ἀμφιέλισσαι,  <br>
            ἂψ εἰς Ἴλιον ἦλθε, μετέπρεπε δὲ Τρώεσσι,  <br>
            ναῖε δὲ πὰρ Πριάμῳ, ὃ δέ μιν τίεν ἶσα τέκεσσι:  <br>
        </P>
        <P><A>15.552</A>  τόν ῥ' Ἕκτωρ ἐνένιπεν ἔπος τ' ἔφατ' ἔκ τ' ὀνόμαζεν:  <br>
            οὕτω δὴ Μελάνιππε μεθήσομεν; οὐδέ νυ σοί περ  <br>
            ἐντρέπεται φίλον ἦτορ ἀνεψιοῦ κταμένοιο;  <br>
            οὐχ ὁράᾳς οἷον Δόλοπος περὶ τεύχε' ἕπουσιν;  <br>
            ἀλλ' ἕπευ: οὐ γὰρ ἔτ' ἔστιν ἀποσταδὸν Ἀργείοισι  <br>
            μάρνασθαι, πρίν γ' ἠὲ κατακτάμεν ἠὲ κατ' ἄκρης  <br>
            Ἴλιον αἰπεινὴν ἑλέειν κτάσθαι τε πολίτας.  <br>
            ὣς εἰπὼν ὃ μὲν ἦρχ', ὃ δ' ἅμ' ἕσπετο ἰσόθεος φώς:  <br>
        </P>
        <P><A>15.560</A>  Ἀργείους δ' ὄτρυνε μέγας Τελαμώνιος Αἴας:  <br>
            ὦ φίλοι ἀνέρες ἔστε, καὶ αἰδῶ θέσθ' ἐνὶ θυμῷ,  <br>
            ἀλλήλους τ' αἰδεῖσθε κατὰ κρατερὰς ὑσμίνας.  <br>
            αἰδομένων δ' ἀνδρῶν πλέονες σόοι ἠὲ πέφανται:  <br>
            φευγόντων δ' οὔτ' ἂρ κλέος ὄρνυται οὔτέ τις ἀλκή.  <br>
        </P>
        <P><A>15.565</A>  ὣς ἔφαθ', οἳ δὲ καὶ αὐτοὶ ἀλέξασθαι μενέαινον,  <br>
            ἐν θυμῷ δ' ἐβάλοντο ἔπος, φράξαντο δὲ νῆας  <br>
            ἕρκεϊ χαλκείῳ: ἐπὶ δὲ Ζεὺς Τρῶας ἔγειρεν.  <br>
        </P>
        <P><A>15.568</A>  Ἀντίλοχον δ' ὄτρυνε βοὴν ἀγαθὸς Μενέλαος:  <br>
            Ἀντίλοχ' οὔ τις σεῖο νεώτερος ἄλλος Ἀχαιῶν,  <br>
            οὔτε ποσὶν θάσσων οὔτ' ἄλκιμος ὡς σὺ μάχεσθαι:  <br>
            εἴ τινά που Τρώων ἐξάλμενος ἄνδρα βάλοισθα.  <br>
        </P>
        <P><A>15.572</A>  ὣς εἰπὼν ὃ μὲν αὖτις ἀπέσσυτο, τὸν δ' ὀρόθυνεν:  <br>
            ἐκ δ' ἔθορε προμάχων, καὶ ἀκόντισε δουρὶ φαεινῷ  <br>
            ἀμφὶ ἓ παπτήνας: ὑπὸ δὲ Τρῶες κεκάδοντο  <br>
            ἀνδρὸς ἀκοντίσσαντος: ὃ δ' οὐχ ἅλιον βέλος ἧκεν,  <br>
            ἀλλ' Ἱκετάονος υἱὸν ὑπέρθυμον Μελάνιππον  <br>
            νισόμενον πόλεμον δὲ βάλε στῆθος παρὰ μαζόν.  <br>
            δούπησεν δὲ πεσών, τὸν δὲ σκότος ὄσσε κάλυψεν.  <br>
        </P>
        <P><A>15.579</A>  Ἀντίλοχος δ' ἐπόρουσε κύων ὥς, ὅς τ' ἐπὶ νεβρῷ  <br>
            βλημένῳ ἀΐξῃ, τόν τ' ἐξ εὐνῆφι θορόντα  <br>
            θηρητὴρ ἐτύχησε βαλών, ὑπέλυσε δὲ γυῖα:  <br>
            ὣς ἐπὶ σοὶ Μελάνιππε θόρ' Ἀντίλοχος μενεχάρμης  <br>
            τεύχεα συλήσων: ἀλλ' οὐ λάθεν Ἕκτορα δῖον,  <br>
            ὅς ῥά οἱ ἀντίος ἦλθε θέων ἀνὰ δηϊοτῆτα.  <br>
        </P>
        <P><A>15.585</A>  Ἀντίλοχος δ' οὐ μεῖνε θοός περ ἐὼν πολεμιστής,  <br>
            ἀλλ' ὅ γ' ἄρ' ἔτρεσε θηρὶ κακὸν ῥέξαντι ἐοικώς,  <br>
            ὅς τε κύνα κτείνας ἢ βουκόλον ἀμφὶ βόεσσι  <br>
            φεύγει πρίν περ ὅμιλον ἀολλισθήμεναι ἀνδρῶν:  <br>
            ὣς τρέσε Νεστορίδης, ἐπὶ δὲ Τρῶές τε καὶ Ἕκτωρ  <br>
            ἠχῇ θεσπεσίῃ βέλεα στονόεντα χέοντο:  <br>
            στῆ δὲ μεταστρεφθείς, ἐπεὶ ἵκετο ἔθνος ἑταίρων.  <br>
        </P>
        <P><A>15.592</A>  Τρῶες δὲ λείουσιν ἐοικότες ὠμοφάγοισι  <br>
            νηυσὶν ἐπεσσεύοντο, Διὸς δ' ἐτέλειον ἐφετμάς,  <br>
            ὅ σφισιν αἰὲν ἔγειρε μένος μέγα, θέλγε δὲ θυμὸν  <br>
            Ἀργείων καὶ κῦδος ἀπαίνυτο, τοὺς δ' ὀρόθυνεν.  <br>
        </P>
        <P><A>15.596</A>  Ἕκτορι γάρ οἱ θυμὸς ἐβούλετο κῦδος ὀρέξαι  <br>
            Πριαμίδῃ, ἵνα νηυσὶ κορωνίσι θεσπιδαὲς πῦρ  <br>
            ἐμβάλοι ἀκάματον, Θέτιδος δ' ἐξαίσιον ἀρὴν  <br>
            πᾶσαν ἐπικρήνειε: τὸ γὰρ μένε μητίετα Ζεὺς  <br>
            νηὸς καιομένης σέλας ὀφθαλμοῖσιν ἰδέσθαι.  <br>
            ἐκ γὰρ δὴ τοῦ μέλλε παλίωξιν παρὰ νηῶν  <br>
            θησέμεναι Τρώων, Δαναοῖσι δὲ κῦδος ὀρέξειν.  <br>
        </P>
        <P><A>15.603</A>  τὰ φρονέων νήεσσιν ἔπι γλαφυρῇσιν ἔγειρεν  <br>
            Ἕκτορα Πριαμίδην μάλα περ μεμαῶτα καὶ αὐτόν.  <br>
            μαίνετο δ' ὡς ὅτ' Ἄρης ἐγχέσπαλος ἢ ὀλοὸν πῦρ  <br>
            οὔρεσι μαίνηται βαθέης ἐν τάρφεσιν ὕλης:  <br>
            ἀφλοισμὸς δὲ περὶ στόμα γίγνετο, τὼ δέ οἱ ὄσσε  <br>
            λαμπέσθην βλοσυρῇσιν ὑπ' ὀφρύσιν, ἀμφὶ δὲ πήληξ  <br>
            σμερδαλέον κροτάφοισι τινάσσετο μαρναμένοιο  <br>
        </P>
        <P><A>15.610</A>  Ἕκτορος: αὐτὸς γάρ οἱ ἀπ' αἰθέρος ἦεν ἀμύντωρ  <br>
            Ζεύς, ὅς μιν πλεόνεσσι μετ' ἀνδράσι μοῦνον ἐόντα  <br>
            τίμα καὶ κύδαινε. μινυνθάδιος γὰρ ἔμελλεν  <br>
            ἔσσεσθ': ἤδη γάρ οἱ ἐπόρνυε μόρσιμον ἦμαρ  <br>
            Παλλὰς Ἀθηναίη ὑπὸ Πηλεΐδαο βίηφιν.  <br>
        </P>
        <P><A>15.615</A>  καί ῥ' ἔθελεν ῥῆξαι στίχας ἀνδρῶν πειρητίζων,  <br>
            ᾗ δὴ πλεῖστον ὅμιλον ὅρα καὶ τεύχε' ἄριστα:  <br>
            ἀλλ' οὐδ' ὧς δύνατο ῥῆξαι μάλα περ μενεαίνων:  <br>
        </P>
        <P><A>15.618</A>  ἴσχον γὰρ πυργηδὸν ἀρηρότες, ἠΰτε πέτρη  <br>
            ἠλίβατος μεγάλη πολιῆς ἁλὸς ἐγγὺς ἐοῦσα,  <br>
            ἥ τε μένει λιγέων ἀνέμων λαιψηρὰ κέλευθα  <br>
            κύματά τε τροφόεντα, τά τε προσερεύγεται αὐτήν:  <br>
            ὣς Δαναοὶ Τρῶας μένον ἔμπεδον οὐδὲ φέβοντο.  <br>
        </P>
        <P><A>15.623</A>  αὐτὰρ ὃ λαμπόμενος πυρὶ πάντοθεν ἔνθορ' ὁμίλῳ,  <br>
            ἐν δ' ἔπεσ' ὡς ὅτε κῦμα θοῇ ἐν νηῒ πέσῃσι  <br>
            λάβρον ὑπαὶ νεφέων ἀνεμοτρεφές: ἣ δέ τε πᾶσα  <br>
            ἄχνῃ ὑπεκρύφθη, ἀνέμοιο δὲ δεινὸς ἀήτη  <br>
            ἱστίῳ ἐμβρέμεται, τρομέουσι δέ τε φρένα ναῦται  <br>
            δειδιότες: τυτθὸν γὰρ ὑπ' ἐκ θανάτοιο φέρονται:  <br>
            ὣς ἐδαΐζετο θυμὸς ἐνὶ στήθεσσιν Ἀχαιῶν.  <br>
        </P>
        <P><A>15.630</A>  αὐτὰρ ὅ γ' ὥς τε λέων ὀλοόφρων βουσὶν ἐπελθών,  <br>
            αἵ ῥά τ' ἐν εἱαμενῇ ἕλεος μεγάλοιο νέμονται  <br>
            μυρίαι, ἐν δέ τε τῇσι νομεὺς οὔ πω σάφα εἰδὼς  <br>
            θηρὶ μαχέσσασθαι ἕλικος βοὸς ἀμφὶ φονῇσιν:  <br>
            ἤτοι ὃ μὲν πρώτῃσι καὶ ὑστατίῃσι βόεσσιν  <br>
            αἰὲν ὁμοστιχάει, ὃ δέ τ' ἐν μέσσῃσιν ὀρούσας  <br>
            βοῦν ἔδει, αἳ δέ τε πᾶσαι ὑπέτρεσαν: ὣς τότ' Ἀχαιοὶ  <br>
            θεσπεσίως ἐφόβηθεν ὑφ' Ἕκτορι καὶ Διὶ πατρὶ  <br>
        </P>
        <P><A>15.638</A>  πάντες, ὃ δ' οἶον ἔπεφνε Μυκηναῖον Περιφήτην,  <br>
            Κοπρῆος φίλον υἱόν, ὃς Εὐρυσθῆος ἄνακτος  <br>
            ἀγγελίης οἴχνεσκε βίῃ Ἡρακληείῃ.  <br>
            τοῦ γένετ' ἐκ πατρὸς πολὺ χείρονος υἱὸς ἀμείνων  <br>
            παντοίας ἀρετάς, ἠμὲν πόδας ἠδὲ μάχεσθαι,  <br>
            καὶ νόον ἐν πρώτοισι Μυκηναίων ἐτέτυκτο:  <br>
        </P>
        <P><A>15.644</A>  ὅς ῥα τόθ' Ἕκτορι κῦδος ὑπέρτερον ἐγγυάλιξε.  <br>
            στρεφθεὶς γὰρ μετόπισθεν ἐν ἀσπίδος ἄντυγι πάλτο,  <br>
            τὴν αὐτὸς φορέεσκε ποδηνεκέ' ἕρκος ἀκόντων:  <br>
            τῇ ὅ γ' ἐνὶ βλαφθεὶς πέσεν ὕπτιος, ἀμφὶ δὲ πήληξ  <br>
            σμερδαλέον κονάβησε περὶ κροτάφοισι πεσόντος.  <br>
        </P>
        <P><A>15.649</A>  Ἕκτωρ δ' ὀξὺ νόησε, θέων δέ οἱ ἄγχι παρέστη,  <br>
            στήθεϊ δ' ἐν δόρυ πῆξε, φίλων δέ μιν ἐγγὺς ἑταίρων  <br>
            κτεῖν': οἳ δ' οὐκ ἐδύναντο καὶ ἀχνύμενοί περ ἑταίρου  <br>
            χραισμεῖν: αὐτοὶ γὰρ μάλα δείδισαν Ἕκτορα δῖον.  <br>
        </P>
        <P><A>15.653</A>  εἰσωποὶ δ' ἐγένοντο νεῶν, περὶ δ' ἔσχεθον ἄκραι  <br>
            νῆες ὅσαι πρῶται εἰρύατο: τοὶ δ' ἐπέχυντο.  <br>
            Ἀργεῖοι δὲ νεῶν μὲν ἐχώρησαν καὶ ἀνάγκῃ  <br>
            τῶν πρωτέων, αὐτοῦ δὲ παρὰ κλισίῃσιν ἔμειναν  <br>
        </P>
        <P><A>15.657</A>  ἁθρόοι, οὐδὲ κέδασθεν ἀνὰ στρατόν: ἴσχε γὰρ αἰδὼς  <br>
            καὶ δέος: ἀζηχὲς γὰρ ὁμόκλεον ἀλλήλοισι.  <br>
        </P>
        <P><A>15.659</A>  Νέστωρ αὖτε μάλιστα Γερήνιος οὖρος Ἀχαιῶν  <br>
            λίσσεθ' ὑπὲρ τοκέων γουνούμενος ἄνδρα ἕκαστον:  <br>
            ὦ φίλοι ἀνέρες ἔστε καὶ αἰδῶ θέσθ' ἐνὶ θυμῷ  <br>
            ἄλλων ἀνθρώπων, ἐπὶ δὲ μνήσασθε ἕκαστος  <br>
            παίδων ἠδ' ἀλόχων καὶ κτήσιος ἠδὲ τοκήων,  <br>
            ἠμὲν ὅτεῳ ζώουσι καὶ ᾧ κατατεθνήκασι:  <br>
        </P>
        <P><A>15.665</A>  τῶν ὕπερ ἐνθάδ' ἐγὼ γουνάζομαι οὐ παρεόντων  <br>
            ἑστάμεναι κρατερῶς, μὴ δὲ τρωπᾶσθε φόβον δέ.  <br>
            ὣς εἰπὼν ὄτρυνε μένος καὶ θυμὸν ἑκάστου.  <br>
        </P>
        <P><A>15.668</A>  τοῖσι δ' ἀπ' ὀφθαλμῶν νέφος ἀχλύος ὦσεν Ἀθήνη  <br>
            θεσπέσιον: μάλα δέ σφι φόως γένετ' ἀμφοτέρωθεν  <br>
            ἠμὲν πρὸς νηῶν καὶ ὁμοιΐου πολέμοιο.  <br>
            Ἕκτορα δὲ φράσσαντο βοὴν ἀγαθὸν καὶ ἑταίρους,  <br>
            ἠμὲν ὅσοι μετόπισθεν ἀφέστασαν οὐδὲ μάχοντο,  <br>
            ἠδ' ὅσσοι παρὰ νηυσὶ μάχην ἐμάχοντο θοῇσιν.  <br>
        </P>
        <P><A>15.674</A>  οὐδ' ἄρ' ἔτ' Αἴαντι μεγαλήτορι ἥνδανε θυμῷ  <br>
            ἑστάμεν ἔνθά περ ἄλλοι ἀφέστασαν υἷες Ἀχαιῶν:  <br>
            ἀλλ' ὅ γε νηῶν ἴκρι' ἐπῴχετο μακρὰ βιβάσθων,  <br>
            νώμα δὲ ξυστὸν μέγα ναύμαχον ἐν παλάμῃσι  <br>
            κολλητὸν βλήτροισι δυωκαιεικοσίπηχυ.  <br>
        </P>
        <P><A>15.679</A>  ὡς δ' ὅτ' ἀνὴρ ἵπποισι κελητίζειν ἐῢ εἰδώς,  <br>
            ὅς τ' ἐπεὶ ἐκ πολέων πίσυρας συναείρεται ἵππους,  <br>
            σεύας ἐκ πεδίοιο μέγα προτὶ ἄστυ δίηται  <br>
            λαοφόρον καθ' ὁδόν: πολέες τέ ἑ θηήσαντο  <br>
            ἀνέρες ἠδὲ γυναῖκες: ὃ δ' ἔμπεδον ἀσφαλὲς αἰεὶ  <br>
            θρῴσκων ἄλλοτ' ἐπ' ἄλλον ἀμείβεται, οἳ δὲ πέτονται:  <br>
        </P>
        <P><A>15.685</A>  ὣς Αἴας ἐπὶ πολλὰ θοάων ἴκρια νηῶν  <br>
            φοίτα μακρὰ βιβάς, φωνὴ δέ οἱ αἰθέρ' ἵκανεν,  <br>
            αἰεὶ δὲ σμερδνὸν βοόων Δαναοῖσι κέλευε  <br>
        </P>
        <P><A>15.688</A>  νηυσί τε καὶ κλισίῃσιν ἀμυνέμεν. οὐδὲ μὲν Ἕκτωρ  <br>
            μίμνεν ἐνὶ Τρώων ὁμάδῳ πύκα θωρηκτάων:  <br>
            ἀλλ' ὥς τ' ὀρνίθων πετεηνῶν αἰετὸς αἴθων  <br>
            ἔθνος ἐφορμᾶται ποταμὸν πάρα βοσκομενάων  <br>
            χηνῶν ἢ γεράνων ἢ κύκνων δουλιχοδείρων,  <br>
            ὣς Ἕκτωρ ἴθυσε νεὸς κυανοπρῴροιο  <br>
            ἀντίος ἀΐξας: τὸν δὲ Ζεὺς ὦσεν ὄπισθε  <br>
            χειρὶ μάλα μεγάλῃ, ὄτρυνε δὲ λαὸν ἅμ' αὐτῷ.  <br>
        </P>
        <P><A>15.696</A>  αὖτις δὲ δριμεῖα μάχη παρὰ νηυσὶν ἐτύχθη:  <br>
            φαίης κ' ἀκμῆτας καὶ ἀτειρέας ἀλλήλοισιν  <br>
            ἄντεσθ' ἐν πολέμῳ, ὡς ἐσσυμένως ἐμάχοντο.  <br>
            τοῖσι δὲ μαρναμένοισιν ὅδ' ἦν νόος: ἤτοι Ἀχαιοὶ  <br>
            οὐκ ἔφασαν φεύξεσθαι ὑπ' ἐκ κακοῦ, ἀλλ' ὀλέεσθαι,  <br>
            Τρωσὶν δ' ἔλπετο θυμὸς ἐνὶ στήθεσσιν ἑκάστου  <br>
            νῆας ἐνιπρήσειν κτενέειν θ' ἥρωας Ἀχαιούς.  <br>
            οἳ μὲν τὰ φρονέοντες ἐφέστασαν ἀλλήλοισιν:  <br>
        </P>
        <P><A>15.704</A>  Ἕκτωρ δὲ πρυμνῆς νεὸς ἥψατο ποντοπόροιο  <br>
            καλῆς ὠκυάλου, ἣ Πρωτεσίλαον ἔνεικεν  <br>
            ἐς Τροίην, οὐδ' αὖτις ἀπήγαγε πατρίδα γαῖαν.  <br>
        </P>
        <P><A>15.707</A>  τοῦ περ δὴ περὶ νηὸς Ἀχαιοί τε Τρῶές τε  <br>
            δῄουν ἀλλήλους αὐτοσχεδόν: οὐδ' ἄρα τοί γε  <br>
            τόξων ἀϊκὰς ἀμφὶς μένον οὐδ' ἔτ' ἀκόντων,  <br>
            ἀλλ' οἵ γ' ἐγγύθεν ἱστάμενοι ἕνα θυμὸν ἔχοντες  <br>
            ὀξέσι δὴ πελέκεσσι καὶ ἀξίνῃσι μάχοντο  <br>
            καὶ ξίφεσιν μεγάλοισι καὶ ἔγχεσιν ἀμφιγύοισι.  <br>
            πολλὰ δὲ φάσγανα καλὰ μελάνδετα κωπήεντα  <br>
            ἄλλα μὲν ἐκ χειρῶν χαμάδις πέσον, ἄλλα δ' ἀπ' ὤμων  <br>
            ἀνδρῶν μαρναμένων: ῥέε δ' αἵματι γαῖα μέλαινα.  <br>
        </P>
        <P><A>15.716</A>  Ἕκτωρ δὲ πρύμνηθεν ἐπεὶ λάβεν οὐχὶ μεθίει  <br>
            ἄφλαστον μετὰ χερσὶν ἔχων, Τρωσὶν δὲ κέλευεν:  <br>
            οἴσετε πῦρ, ἅμα δ' αὐτοὶ ἀολλέες ὄρνυτ' ἀϋτήν:  <br>
        </P>
        <P><A>15.719</A>  νῦν ἡμῖν πάντων Ζεὺς ἄξιον ἦμαρ ἔδωκε  <br>
            νῆας ἑλεῖν, αἳ δεῦρο θεῶν ἀέκητι μολοῦσαι  <br>
            ἡμῖν πήματα πολλὰ θέσαν, κακότητι γερόντων,  <br>
            οἵ μ' ἐθέλοντα μάχεσθαι ἐπὶ πρυμνῇσι νέεσσιν  <br>
            αὐτόν τ' ἰσχανάασκον ἐρητύοντό τε λαόν:  <br>
        </P>
        <P><A>15.724</A>  ἀλλ' εἰ δή ῥα τότε βλάπτε φρένας εὐρύοπα Ζεὺς  <br>
            ἡμετέρας, νῦν αὐτὸς ἐποτρύνει καὶ ἀνώγει.  <br>
            ὣς ἔφαθ', οἳ δ' ἄρα μᾶλλον ἐπ' Ἀργείοισιν ὄρουσαν.  <br>
        </P>
        <P><A>15.727</A>  Αἴας δ' οὐκέτ' ἔμιμνε: βιάζετο γὰρ βελέεσσιν:  <br>
            ἀλλ' ἀνεχάζετο τυτθόν, ὀϊόμενος θανέεσθαι  <br>
            θρῆνυν ἐφ' ἑπταπόδην, λίπε δ' ἴκρια νηὸς ἐΐσης.  <br>
        </P>
        <P><A>15.730</A>  ἔνθ' ἄρ' ὅ γ' ἑστήκει δεδοκημένος, ἔγχεϊ δ' αἰεὶ  <br>
            Τρῶας ἄμυνε νεῶν, ὅς τις φέροι ἀκάματον πῦρ:  <br>
            αἰεὶ δὲ σμερδνὸν βοόων Δαναοῖσι κέλευε:  <br>
        </P>
        <P><A>15.733</A>  ὦ φίλοι ἥρωες Δαναοὶ θεράποντες Ἄρηος  <br>
            ἀνέρες ἔστε φίλοι, μνήσασθε δὲ θούριδος ἀλκῆς.  <br>
            ἠέ τινάς φαμεν εἶναι ἀοσσητῆρας ὀπίσσω,  <br>
            ἦέ τι τεῖχος ἄρειον, ὅ κ' ἀνδράσι λοιγὸν ἀμύναι;  <br>
            οὐ μέν τι σχεδόν ἐστι πόλις πύργοις ἀραρυῖα,  <br>
            ᾗ κ' ἀπαμυναίμεσθ' ἑτεραλκέα δῆμον ἔχοντες:  <br>
        </P>
        <P><A>15.739</A>  ἀλλ' ἐν γὰρ Τρώων πεδίῳ πύκα θωρηκτάων  <br>
            πόντῳ κεκλιμένοι ἑκὰς ἥμεθα πατρίδος αἴης:  <br>
            τὼ ἐν χερσὶ φόως, οὐ μειλιχίῃ πολέμοιο.  <br>
        </P>
        <P><A>15.742</A>  ἦ, καὶ μαιμώων ἔφεπ' ἔγχεϊ ὀξυόεντι.  <br>
            ὅς τις δὲ Τρώων κοίλῃς ἐπὶ νηυσὶ φέροιτο  <br>
            σὺν πυρὶ κηλείῳ, χάριν Ἕκτορος ὀτρύναντος,  <br>
            τὸν δ' Αἴας οὔτασκε δεδεγμένος ἔγχεϊ μακρῷ:  <br>
            δώδεκα δὲ προπάροιθε νεῶν αὐτοσχεδὸν οὖτα.  <br>
        </P>
        <h4>ΙΛΙΑΔΟΣ Π</h4>
        <P><A>16.1</A>  ὣς οἳ μὲν περὶ νηὸς ἐϋσσέλμοιο μάχοντο:  <br>
            Πάτροκλος δ' Ἀχιλῆϊ παρίστατο ποιμένι λαῶν  <br>
            δάκρυα θερμὰ χέων ὥς τε κρήνη μελάνυδρος,  <br>
            ἥ τε κατ' αἰγίλιπος πέτρης δνοφερὸν χέει ὕδωρ.  <br>
        </P>
        <P><A>16.5</A>  τὸν δὲ ἰδὼν ᾤκτιρε ποδάρκης δῖος Ἀχιλλεύς,  <br>
            καί μιν φωνήσας ἔπεα πτερόεντα προσηύδα:  <br>
            τίπτε δεδάκρυσαι Πατρόκλεες, ἠΰτε κούρη  <br>
            νηπίη, ἥ θ' ἅμα μητρὶ θέουσ' ἀνελέσθαι ἀνώγει  <br>
            εἱανοῦ ἁπτομένη, καί τ' ἐσσυμένην κατερύκει,  <br>
            δακρυόεσσα δέ μιν ποτιδέρκεται, ὄφρ' ἀνέληται:  <br>
        </P>
        <P><A>16.11</A>  τῇ ἴκελος Πάτροκλε τέρεν κατὰ δάκρυον εἴβεις.  <br>
            ἠέ τι Μυρμιδόνεσσι πιφαύσκεαι, ἢ ἐμοὶ αὐτῷ,  <br>
            ἦέ τιν' ἀγγελίην Φθίης ἐξέκλυες οἶος;  <br>
            ζώειν μὰν ἔτι φασὶ Μενοίτιον Ἄκτορος υἱόν,  <br>
            ζώει δ' Αἰακίδης Πηλεὺς μετὰ Μυρμιδόνεσσι;  <br>
            τῶν κε μάλ' ἀμφοτέρων ἀκαχοίμεθα τεθνηώτων.  <br>
        </P>
        <P><A>16.17</A>  ἦε σύ γ' Ἀργείων ὀλοφύρεαι, ὡς ὀλέκονται  <br>
            νηυσὶν ἔπι γλαφυρῇσιν ὑπερβασίης ἕνεκα σφῆς;  <br>
            ἐξαύδα, μὴ κεῦθε νόῳ, ἵνα εἴδομεν ἄμφω.  <br>
        </P>
        <P><A>16.20</A>  τὸν δὲ βαρὺ στενάχων προσέφης Πατρόκλεες ἱππεῦ:  <br>
            ὦ Ἀχιλεῦ Πηλῆος υἱὲ μέγα φέρτατ' Ἀχαιῶν  <br>
            μὴ νεμέσα: τοῖον γὰρ ἄχος βεβίηκεν Ἀχαιούς.  <br>
            οἳ μὲν γὰρ δὴ πάντες, ὅσοι πάρος ἦσαν ἄριστοι,  <br>
            ἐν νηυσὶν κέαται βεβλημένοι οὐτάμενοί τε.  <br>
        </P>
        <P><A>16.25</A>  βέβληται μὲν ὃ Τυδεΐδης κρατερὸς Διομήδης,  <br>
            οὔτασται δ' Ὀδυσεὺς δουρικλυτὸς ἠδ' Ἀγαμέμνων,  <br>
            βέβληται δὲ καὶ Εὐρύπυλος κατὰ μηρὸν ὀϊστῷ.  <br>
        </P>
        <P><A>16.28</A>  τοὺς μέν τ' ἰητροὶ πολυφάρμακοι ἀμφιπένονται  <br>
            ἕλκε' ἀκειόμενοι: σὺ δ' ἀμήχανος ἔπλευ Ἀχιλλεῦ.  <br>
        </P>
        <P><A>16.30</A>  μὴ ἐμέ γ' οὖν οὗτός γε λάβοι χόλος, ὃν σὺ φυλάσσεις  <br>
            αἰναρέτη: τί σευ ἄλλος ὀνήσεται ὀψίγονός περ  <br>
            αἴ κε μὴ Ἀργείοισιν ἀεικέα λοιγὸν ἀμύνῃς;  <br>
        </P>
        <P><A>16.33</A>  νηλεές, οὐκ ἄρα σοί γε πατὴρ ἦν ἱππότα Πηλεύς,  <br>
            οὐδὲ Θέτις μήτηρ: γλαυκὴ δέ σε τίκτε θάλασσα  <br>
            πέτραι τ' ἠλίβατοι, ὅτι τοι νόος ἐστὶν ἀπηνής.  <br>
        </P>
        <P><A>16.36</A>  εἰ δέ τινα φρεσὶ σῇσι θεοπροπίην ἀλεείνεις  <br>
            καί τινά τοι πὰρ Ζηνὸς ἐπέφραδε πότνια μήτηρ,  <br>
            ἀλλ' ἐμέ περ πρόες ὦχ', ἃμα δ' ἄλλον λαὸν ὄπασσον  <br>
            Μυρμιδόνων, ἤν πού τι φόως Δαναοῖσι γένωμαι.  <br>
        </P>
        <P><A>16.40</A>  δὸς δέ μοι ὤμοιιν τὰ σὰ τεύχεα θωρηχθῆναι,  <br>
            αἴ κ' ἐμὲ σοὶ ἴσκοντες ἀπόσχωνται πολέμοιο  <br>
            Τρῶες, ἀναπνεύσωσι δ' Ἀρήϊοι υἷες Ἀχαιῶν  <br>
            τειρόμενοι: ὀλίγη δέ τ' ἀνάπνευσις πολέμοιο.  <br>
            ῥεῖα δέ κ' ἀκμῆτες κεκμηότας ἄνδρας ἀϋτῇ  <br>
            ὤσαιμεν προτὶ ἄστυ νεῶν ἄπο καὶ κλισιάων.  <br>
        </P>
        <P><A>16.46</A>  ὣς φάτο λισσόμενος μέγα νήπιος: ἦ γὰρ ἔμελλεν  <br>
            οἷ αὐτῷ θάνατόν τε κακὸν καὶ κῆρα λιτέσθαι.  <br>
        </P>
        <P><A>16.48</A>  τὸν δὲ μέγ' ὀχθήσας προσέφη πόδας ὠκὺς Ἀχιλλεύς:  <br>
            ὤ μοι διογενὲς Πατρόκλεες οἷον ἔειπες:  <br>
            οὔτε θεοπροπίης ἐμπάζομαι ἥν τινα οἶδα,  <br>
            οὔτέ τί μοι πὰρ Ζηνὸς ἐπέφραδε πότνια μήτηρ:  <br>
        </P>
        <P><A>16.52</A>  ἀλλὰ τόδ' αἰνὸν ἄχος κραδίην καὶ θυμὸν ἱκάνει,  <br>
            ὁππότε δὴ τὸν ὁμοῖον ἀνὴρ ἐθέλῃσιν ἀμέρσαι  <br>
            καὶ γέρας ἂψ ἀφελέσθαι, ὅ τε κράτεϊ προβεβήκῃ:  <br>
            αἰνὸν ἄχος τό μοί ἐστιν, ἐπεὶ πάθον ἄλγεα θυμῷ.  <br>
        </P>
        <P><A>16.56</A>  κούρην ἣν ἄρα μοι γέρας ἔξελον υἷες Ἀχαιῶν,  <br>
            δουρὶ δ' ἐμῷ κτεάτισσα πόλιν εὐτείχεα πέρσας,  <br>
            τὴν ἂψ ἐκ χειρῶν ἕλετο κρείων Ἀγαμέμνων  <br>
            Ἀτρεΐδης ὡς εἴ τιν' ἀτίμητον μετανάστην.  <br>
        </P>
        <P><A>16.60</A>  ἀλλὰ τὰ μὲν προτετύχθαι ἐάσομεν: οὐδ' ἄρα πως ἦν  <br>
            ἀσπερχὲς κεχολῶσθαι ἐνὶ φρεσίν: ἤτοι ἔφην γε  <br>
            οὐ πρὶν μηνιθμὸν καταπαυσέμεν, ἀλλ' ὁπότ' ἂν δὴ  <br>
            νῆας ἐμὰς ἀφίκηται ἀϋτή τε πτόλεμός τε.  <br>
        </P>
        <P><A>16.64</A>  τύνη δ' ὤμοιιν μὲν ἐμὰ κλυτὰ τεύχεα δῦθι,  <br>
            ἄρχε δὲ Μυρμιδόνεσσι φιλοπτολέμοισι μάχεσθαι,  <br>
            εἰ δὴ κυάνεον Τρώων νέφος ἀμφιβέβηκε  <br>
        </P>
        <P><A>16.67</A>  νηυσὶν ἐπικρατέως, οἳ δὲ ῥηγμῖνι θαλάσσης  <br>
            κεκλίαται, χώρης ὀλίγην ἔτι μοῖραν ἔχοντες  <br>
            Ἀργεῖοι, Τρώων δὲ πόλις ἐπὶ πᾶσα βέβηκε  <br>
        </P>
        <P><A>16.70</A>  θάρσυνος: οὐ γὰρ ἐμῆς κόρυθος λεύσσουσι μέτωπον  <br>
            ἐγγύθι λαμπομένης: τάχα κεν φεύγοντες ἐναύλους  <br>
            πλήσειαν νεκύων, εἴ μοι κρείων Ἀγαμέμνων  <br>
            ἤπια εἰδείη: νῦν δὲ στρατὸν ἀμφιμάχονται.  <br>
        </P>
        <P><A>16.74</A>  οὐ γὰρ Τυδεΐδεω Διομήδεος ἐν παλάμῃσι  <br>
            μαίνεται ἐγχείη Δαναῶν ἀπὸ λοιγὸν ἀμῦναι:  <br>
            οὐδέ πω Ἀτρεΐδεω ὀπὸς ἔκλυον αὐδήσαντος  <br>
        </P>
        <P><A>16.77</A>  ἐχθρῆς ἐκ κεφαλῆς: ἀλλ' Ἕκτορος ἀνδροφόνοιο  <br>
            Τρωσὶ κελεύοντος περιάγνυται, οἳ δ' ἀλαλητῷ  <br>
            πᾶν πεδίον κατέχουσι μάχῃ νικῶντες Ἀχαιούς.  <br>
        </P>
        <P><A>16.80</A>  ἀλλὰ καὶ ὧς Πάτροκλε νεῶν ἄπο λοιγὸν ἀμύνων  <br>
            ἔμπεσ' ἐπικρατέως, μὴ δὴ πυρὸς αἰθομένοιο  <br>
            νῆας ἐνιπρήσωσι, φίλον δ' ἀπὸ νόστον ἕλωνται.  <br>
        </P>
        <P><A>16.83</A>  πείθεο δ' ὥς τοι ἐγὼ μύθου τέλος ἐν φρεσὶ θείω,  <br>
            ὡς ἄν μοι τιμὴν μεγάλην καὶ κῦδος ἄρηαι  <br>
            πρὸς πάντων Δαναῶν, ἀτὰρ οἳ περικαλλέα κούρην  <br>
            ἂψ ἀπονάσσωσιν, ποτὶ δ' ἀγλαὰ δῶρα πόρωσιν.  <br>
        </P>
        <P><A>16.87</A>  ἐκ νηῶν ἐλάσας ἰέναι πάλιν: εἰ δέ κεν αὖ τοι  <br>
            δώῃ κῦδος ἀρέσθαι ἐρίγδουπος πόσις Ἥρης,  <br>
            μὴ σύ γ' ἄνευθεν ἐμεῖο λιλαίεσθαι πολεμίζειν  <br>
            Τρωσὶ φιλοπτολέμοισιν: ἀτιμότερον δέ με θήσεις:  <br>
        </P>
        <P><A>16.91</A>  μὴ δ' ἐπαγαλλόμενος πολέμῳ καὶ δηϊοτῆτι  <br>
            Τρῶας ἐναιρόμενος προτὶ Ἴλιον ἡγεμονεύειν,  <br>
            μή τις ἀπ' Οὐλύμποιο θεῶν αἰειγενετάων  <br>
            ἐμβήῃ: μάλα τούς γε φιλεῖ ἑκάεργος Ἀπόλλων:  <br>
            ἀλλὰ πάλιν τρωπᾶσθαι, ἐπὴν φάος ἐν νήεσσι  <br>
            θήῃς, τοὺς δ' ἔτ' ἐᾶν πεδίον κάτα δηριάασθαι.  <br>
        </P>
        <P><A>16.97</A>  αἲ γὰρ Ζεῦ τε πάτερ καὶ Ἀθηναίη καὶ Ἄπολλον  <br>
            μήτέ τις οὖν Τρώων θάνατον φύγοι ὅσσοι ἔασι,  <br>
            μήτέ τις Ἀργείων, νῶϊν δ' ἐκδῦμεν ὄλεθρον,  <br>
            ὄφρ' οἶοι Τροίης ἱερὰ κρήδεμνα λύωμεν.  <br>
        </P>
        <P><A>16.101</A>  ὣς οἳ μὲν τοιαῦτα πρὸς ἀλλήλους ἀγόρευον,  <br>
            Αἴας δ' οὐκ ἔτ' ἔμιμνε: βιάζετο γὰρ βελέεσσι:  <br>
            δάμνα μιν Ζηνός τε νόος καὶ Τρῶες ἀγαυοὶ  <br>
            βάλλοντες: δεινὴν δὲ περὶ κροτάφοισι φαεινὴ  <br>
            πήληξ βαλλομένη καναχὴν ἔχε, βάλλετο δ' αἰεὶ  <br>
            κὰπ φάλαρ' εὐποίηθ': ὃ δ' ἀριστερὸν ὦμον ἔκαμνεν  <br>
            ἔμπεδον αἰὲν ἔχων σάκος αἰόλον: οὐδὲ δύναντο  <br>
            ἀμφ' αὐτῷ πελεμίξαι ἐρείδοντες βελέεσσιν.  <br>
        </P>
        <P><A>16.109</A>  αἰεὶ δ' ἀργαλέῳ ἔχετ' ἄσθματι, κὰδ δέ οἱ ἱδρὼς  <br>
            πάντοθεν ἐκ μελέων πολὺς ἔρρεεν, οὐδέ πῃ εἶχεν  <br>
            ἀμπνεῦσαι: πάντῃ δὲ κακὸν κακῷ ἐστήρικτο.  <br>
        </P>
        <P><A>16.112</A>  ἔσπετε νῦν μοι Μοῦσαι Ὀλύμπια δώματ' ἔχουσαι,  <br>
            ὅππως δὴ πρῶτον πῦρ ἔμπεσε νηυσὶν Ἀχαιῶν.  <br>
            Ἕκτωρ Αἴαντος δόρυ μείλινον ἄγχι παραστὰς  <br>
            πλῆξ' ἄορι μεγάλῳ αἰχμῆς παρὰ καυλὸν ὄπισθεν,  <br>
            ἀντικρὺ δ' ἀπάραξε: τὸ μὲν Τελαμώνιος Αἴας  <br>
            πῆλ' αὔτως ἐν χειρὶ κόλον δόρυ, τῆλε δ' ἀπ' αὐτοῦ  <br>
            αἰχμὴ χαλκείη χαμάδις βόμβησε πεσοῦσα.  <br>
        </P>
        <P><A>16.119</A>  γνῶ δ' Αἴας κατὰ θυμὸν ἀμύμονα ῥίγησέν τε  <br>
            ἔργα θεῶν, ὅ ῥα πάγχυ μάχης ἐπὶ μήδεα κεῖρε  <br>
            Ζεὺς ὑψιβρεμέτης, Τρώεσσι δὲ βούλετο νίκην:  <br>
            χάζετο δ' ἐκ βελέων. τοὶ δ' ἔμβαλον ἀκάματον πῦρ  <br>
            νηῒ θοῇ: τῆς δ' αἶψα κατ' ἀσβέστη κέχυτο φλόξ.  <br>
        </P>
        <P><A>16.124</A>  ὣς τὴν μὲν πρυμνὴν πῦρ ἄμφεπεν: αὐτὰρ Ἀχιλλεὺς  <br>
            μηρὼ πληξάμενος Πατροκλῆα προσέειπεν:  <br>
            ὄρσεο διογενὲς Πατρόκλεες ἱπποκέλευθε:  <br>
            λεύσσω δὴ παρὰ νηυσὶ πυρὸς δηΐοιο ἰωήν:  <br>
            μὴ δὴ νῆας ἕλωσι καὶ οὐκέτι φυκτὰ πέλωνται:  <br>
            δύσεο τεύχεα θᾶσσον, ἐγὼ δέ κε λαὸν ἀγείρω.  <br>
            ὣς φάτο, Πάτροκλος δὲ κορύσσετο νώροπι χαλκῷ.  <br>
        </P>
        <P><A>16.131</A>  κνημῖδας μὲν πρῶτα περὶ κνήμῃσιν ἔθηκε  <br>
            καλάς, ἀργυρέοισιν ἐπισφυρίοις ἀραρυίας:  <br>
            δεύτερον αὖ θώρηκα περὶ στήθεσσιν ἔδυνε  <br>
            ποικίλον ἀστερόεντα ποδώκεος Αἰακίδαο.  <br>
            ἀμφὶ δ' ἄρ' ὤμοισιν βάλετο ξίφος ἀργυρόηλον  <br>
            χάλκεον, αὐτὰρ ἔπειτα σάκος μέγα τε στιβαρόν τε:  <br>
            κρατὶ δ' ἐπ' ἰφθίμῳ κυνέην εὔτυκτον ἔθηκεν  <br>
            ἵππουριν: δεινὸν δὲ λόφος καθύπερθεν ἔνευεν.  <br>
        </P>
        <P><A>16.139</A>  εἵλετο δ' ἄλκιμα δοῦρε, τά οἱ παλάμηφιν ἀρήρει.  <br>
            ἔγχος δ' οὐχ ἕλετ' οἶον ἀμύμονος Αἰακίδαο  <br>
            βριθὺ μέγα στιβαρόν: τὸ μὲν οὐ δύνατ' ἄλλος Ἀχαιῶν  <br>
            πάλλειν, ἀλλά μιν οἶος ἐπίστατο πῆλαι Ἀχιλλεὺς  <br>
            Πηλιάδα μελίην, τὴν πατρὶ φίλῳ πόρε Χείρων  <br>
            Πηλίου ἐκ κορυφῆς, φόνον ἔμμεναι ἡρώεσσιν.  <br>
        </P>
        <P><A>16.145</A>  ἵππους δ' Αὐτομέδοντα θοῶς ζευγνῦμεν ἄνωγε,  <br>
            τὸν μετ' Ἀχιλλῆα ῥηξήνορα τῖε μάλιστα,  <br>
            πιστότατος δέ οἱ ἔσκε μάχῃ ἔνι μεῖναι ὁμοκλήν.  <br>
        </P>
        <P><A>16.148</A>  τῷ δὲ καὶ Αὐτομέδων ὕπαγε ζυγὸν ὠκέας ἵππους  <br>
            Ξάνθον καὶ Βαλίον, τὼ ἅμα πνοιῇσι πετέσθην,  <br>
            τοὺς ἔτεκε Ζεφύρῳ ἀνέμῳ Ἅρπυια Ποδάργη  <br>
            βοσκομένη λειμῶνι παρὰ ῥόον Ὠκεανοῖο.  <br>
        </P>
        <P><A>16.152</A>  ἐν δὲ παρηορίῃσιν ἀμύμονα Πήδασον ἵει,  <br>
            τόν ῥά ποτ' Ἠετίωνος ἑλὼν πόλιν ἤγαγ' Ἀχιλλεύς,  <br>
            ὃς καὶ θνητὸς ἐὼν ἕπεθ' ἵπποις ἀθανάτοισι.  <br>
        </P>
        <P><A>16.155</A>  Μυρμιδόνας δ' ἄρ' ἐποιχόμενος θώρηξεν Ἀχιλλεὺς  <br>
            πάντας ἀνὰ κλισίας σὺν τεύχεσιν: οἳ δὲ λύκοι ὣς  <br>
            ὠμοφάγοι, τοῖσίν τε περὶ φρεσὶν ἄσπετος ἀλκή,  <br>
            οἵ τ' ἔλαφον κεραὸν μέγαν οὔρεσι δῃώσαντες  <br>
            δάπτουσιν: πᾶσιν δὲ παρήϊον αἵματι φοινόν:  <br>
        </P>
        <P><A>16.160</A>  καί τ' ἀγεληδὸν ἴασιν ἀπὸ κρήνης μελανύδρου  <br>
            λάψοντες γλώσσῃσιν ἀραιῇσιν μέλαν ὕδωρ  <br>
            ἄκρον ἐρευγόμενοι φόνον αἵματος: ἐν δέ τε θυμὸς  <br>
            στήθεσιν ἄτρομός ἐστι, περιστένεται δέ τε γαστήρ:  <br>
        </P>
        <P><A>16.164</A>  τοῖοι Μυρμιδόνων ἡγήτορες ἠδὲ μέδοντες  <br>
            ἀμφ' ἀγαθὸν θεράποντα ποδώκεος Αἰακίδαο  <br>
            ῥώοντ': ἐν δ' ἄρα τοῖσιν ἀρήϊος ἵστατ' Ἀχιλλεύς,  <br>
            ὀτρύνων ἵππους τε καὶ ἀνέρας ἀσπιδιώτας.  <br>
        </P>
        <P><A>16.168</A>  πεντήκοντ' ἦσαν νῆες θοαί, ᾗσιν Ἀχιλλεὺς  <br>
            ἐς Τροίην ἡγεῖτο Διῒ φίλος: ἐν δὲ ἑκάστῃ  <br>
            πεντήκοντ' ἔσαν ἄνδρες ἐπὶ κληῗσιν ἑταῖροι:  <br>
            πέντε δ' ἄρ' ἡγεμόνας ποιήσατο τοῖς ἐπεποίθει  <br>
            σημαίνειν: αὐτὸς δὲ μέγα κρατέων ἤνασσε.  <br>
        </P>
        <P><A>16.173</A>  τῆς μὲν ἰῆς στιχὸς ἦρχε Μενέσθιος αἰολοθώρηξ  <br>
            υἱὸς Σπερχειοῖο διιπετέος ποταμοῖο:  <br>
            ὃν τέκε Πηλῆος θυγάτηρ καλὴ Πολυδώρη  <br>
            Σπερχειῷ ἀκάμαντι γυνὴ θεῷ εὐνηθεῖσα,  <br>
            αὐτὰρ ἐπίκλησιν Βώρῳ Περιήρεος υἷι,  <br>
            ὅς ῥ' ἀναφανδὸν ὄπυιε πορὼν ἀπερείσια ἕδνα.  <br>
        </P>
        <P><A>16.179</A>  τῆς δ' ἑτέρης Εὔδωρος ἀρήϊος ἡγεμόνευε  <br>
            παρθένιος, τὸν ἔτικτε χορῷ καλὴ Πολυμήλη  <br>
            Φύλαντος θυγάτηρ: τῆς δὲ κρατὺς ἀργεϊφόντης  <br>
            ἠράσατ', ὀφθαλμοῖσιν ἰδὼν μετὰ μελπομένῃσιν  <br>
            ἐν χορῷ Ἀρτέμιδος χρυσηλακάτου κελαδεινῆς.  <br>
        </P>
        <P><A>16.184</A>  αὐτίκα δ' εἰς ὑπερῷ' ἀναβὰς παρελέξατο λάθρῃ  <br>
            Ἑρμείας ἀκάκητα, πόρεν δέ οἱ ἀγλαὸν υἱὸν  <br>
            Εὔδωρον πέρι μὲν θείειν ταχὺν ἠδὲ μαχητήν.  <br>
        </P>
        <P><A>16.187</A>  αὐτὰρ ἐπεὶ δὴ τόν γε μογοστόκος Εἰλείθυια  <br>
            ἐξάγαγε πρὸ φόως δὲ καὶ ἠελίου ἴδεν αὐγάς,  <br>
            τὴν μὲν Ἐχεκλῆος κρατερὸν μένος Ἀκτορίδαο  <br>
            ἠγάγετο πρὸς δώματ', ἐπεὶ πόρε μυρία ἕδνα,  <br>
            τὸν δ' ὃ γέρων Φύλας εὖ ἔτρεφεν ἠδ' ἀτίταλλεν  <br>
            ἀμφαγαπαζόμενος ὡς εἴ θ' ἑὸν υἱὸν ἐόντα.  <br>
        </P>
        <P><A>16.193</A>  τῆς δὲ τρίτης Πείσανδρος ἀρήϊος ἡγεμόνευε  <br>
            Μαιμαλίδης, ὃς πᾶσι μετέπρεπε Μυρμιδόνεσσιν  <br>
            ἔγχεϊ μάρνασθαι μετὰ Πηλεΐωνος ἑταῖρον.  <br>
            τῆς δὲ τετάρτης ἦρχε γέρων ἱππηλάτα Φοῖνιξ,  <br>
            πέμπτης δ' Ἀλκιμέδων Λαέρκεος υἱὸς ἀμύμων.  <br>
        </P>
        <P><A>16.198</A>  αὐτὰρ ἐπεὶ δὴ πάντας ἅμ' ἡγεμόνεσσιν Ἀχιλλεὺς  <br>
            στῆσεν ἐῢ κρίνας, κρατερὸν δ' ἐπὶ μῦθον ἔτελλε:  <br>
            Μυρμιδόνες μή τίς μοι ἀπειλάων λελαθέσθω,  <br>
            ἃς ἐπὶ νηυσὶ θοῇσιν ἀπειλεῖτε Τρώεσσι  <br>
            πάνθ' ὑπὸ μηνιθμόν, καί μ' ᾐτιάασθε ἕκαστος:  <br>
        </P>
        <P><A>16.203</A>  σχέτλιε Πηλέος υἱὲ χόλῳ ἄρα σ' ἔτρεφε μήτηρ,  <br>
            νηλεές, ὃς παρὰ νηυσὶν ἔχεις ἀέκοντας ἑταίρους:  <br>
            οἴκαδέ περ σὺν νηυσὶ νεώμεθα ποντοπόροισιν  <br>
            αὖτις, ἐπεί ῥά τοι ὧδε κακὸς χόλος ἔμπεσε θυμῷ.  <br>
        </P>
        <P><A>16.207</A>  ταῦτά μ' ἀγειρόμενοι θάμ' ἐβάζετε: νῦν δὲ πέφανται  <br>
            φυλόπιδος μέγα ἔργον, ἕης τὸ πρίν γ' ἐράασθε.  <br>
            ἔνθά τις ἄλκιμον ἦτορ ἔχων Τρώεσσι μαχέσθω.  <br>
            ὣς εἰπὼν ὄτρυνε μένος καὶ θυμὸν ἑκάστου.  <br>
            μᾶλλον δὲ στίχες ἄρθεν, ἐπεὶ βασιλῆος ἄκουσαν.  <br>
        </P>
        <P><A>16.212</A>  ὡς δ' ὅτε τοῖχον ἀνὴρ ἀράρῃ πυκινοῖσι λίθοισι  <br>
            δώματος ὑψηλοῖο βίας ἀνέμων ἀλεείνων,  <br>
            ὣς ἄραρον κόρυθές τε καὶ ἀσπίδες ὀμφαλόεσσαι.  <br>
            ἀσπὶς ἄρ' ἀσπίδ' ἔρειδε, κόρυς κόρυν, ἀνέρα δ' ἀνήρ:  <br>
            ψαῦον δ' ἱππόκομοι κόρυθες λαμπροῖσι φάλοισι  <br>
            νευόντων, ὡς πυκνοὶ ἐφέστασαν ἀλλήλοισι.  <br>
        </P>
        <P><A>16.218</A>  πάντων δὲ προπάροιθε δύ' ἀνέρε θωρήσσοντο  <br>
            Πάτροκλός τε καὶ Αὐτομέδων ἕνα θυμὸν ἔχοντες  <br>
        </P>
        <P><A>16.220</A>  πρόσθεν Μυρμιδόνων πολεμιζέμεν. αὐτὰρ Ἀχιλλεὺς  <br>
            βῆ ῥ' ἴμεν ἐς κλισίην, χηλοῦ δ' ἀπὸ πῶμ' ἀνέῳγε  <br>
            καλῆς δαιδαλέης, τήν οἱ Θέτις ἀργυρόπεζα  <br>
            θῆκ' ἐπὶ νηὸς ἄγεσθαι ἐῢ πλήσασα χιτώνων  <br>
            χλαινάων τ' ἀνεμοσκεπέων οὔλων τε ταπήτων.  <br>
        </P>
        <P><A>16.225</A>  ἔνθα δέ οἱ δέπας ἔσκε τετυγμένον, οὐδέ τις ἄλλος  <br>
            οὔτ' ἀνδρῶν πίνεσκεν ἀπ' αὐτοῦ αἴθοπα οἶνον,  <br>
            οὔτέ τεῳ σπένδεσκε θεῶν, ὅτε μὴ Διὶ πατρί.  <br>
            τό ῥα τότ' ἐκ χηλοῖο λαβὼν ἐκάθηρε θεείῳ  <br>
            πρῶτον, ἔπειτα δ' ἔνιψ' ὕδατος καλῇσι ῥοῇσι,  <br>
            νίψατο δ' αὐτὸς χεῖρας, ἀφύσσατο δ' αἴθοπα οἶνον.  <br>
        </P>
        <P><A>16.231</A>  εὔχετ' ἔπειτα στὰς μέσῳ ἕρκεϊ, λεῖβε δὲ οἶνον  <br>
            οὐρανὸν εἰσανιδών: Δία δ' οὐ λάθε τερπικέραυνον:  <br>
        </P>
        <P><A>16.233</A>  Ζεῦ ἄνα Δωδωναῖε Πελασγικὲ τηλόθι ναίων  <br>
            Δωδώνης μεδέων δυσχειμέρου, ἀμφὶ δὲ Σελλοὶ  <br>
            σοὶ ναίουσ' ὑποφῆται ἀνιπτόποδες χαμαιεῦναι,  <br>
        </P>
        <P><A>16.236</A>  ἠμὲν δή ποτ' ἐμὸν ἔπος ἔκλυες εὐξαμένοιο,  <br>
            τίμησας μὲν ἐμέ, μέγα δ' ἴψαο λαὸν Ἀχαιῶν,  <br>
            ἠδ' ἔτι καὶ νῦν μοι τόδ' ἐπικρήηνον ἐέλδωρ:  <br>
        </P>
        <P><A>16.239</A>  αὐτὸς μὲν γὰρ ἐγὼ μενέω νηῶν ἐν ἀγῶνι,  <br>
            ἀλλ' ἕταρον πέμπω πολέσιν μετὰ Μυρμιδόνεσσι  <br>
            μάρνασθαι: τῷ κῦδος ἅμα πρόες εὐρύοπα Ζεῦ,  <br>
        </P>
        <P><A>16.242</A>  θάρσυνον δέ οἱ ἦτορ ἐνὶ φρεσίν, ὄφρα καὶ Ἕκτωρ  <br>
            εἴσεται ἤ ῥα καὶ οἶος ἐπίστηται πολεμίζειν  <br>
            ἡμέτερος θεράπων, ἦ οἱ τότε χεῖρες ἄαπτοι  <br>
            μαίνονθ', ὁππότ' ἐγώ περ ἴω μετὰ μῶλον Ἄρηος.  <br>
        </P>
        <P><A>16.246</A>  αὐτὰρ ἐπεί κ' ἀπὸ ναῦφι μάχην ἐνοπήν τε δίηται,  <br>
            ἀσκηθής μοι ἔπειτα θοὰς ἐπὶ νῆας ἵκοιτο  <br>
            τεύχεσί τε ξὺν πᾶσι καὶ ἀγχεμάχοις ἑτάροισιν.  <br>
        </P>
        <P><A>16.249</A>  ὣς ἔφατ' εὐχόμενος, τοῦ δ' ἔκλυε μητίετα Ζεύς.  <br>
            τῷ δ' ἕτερον μὲν ἔδωκε πατήρ, ἕτερον δ' ἀνένευσε:  <br>
            νηῶν μέν οἱ ἀπώσασθαι πόλεμόν τε μάχην τε  <br>
            δῶκε, σόον δ' ἀνένευσε μάχης ἐξαπονέεσθαι.  <br>
        </P>
        <P><A>16.253</A>  ἤτοι ὃ μὲν σπείσας τε καὶ εὐξάμενος Διὶ πατρὶ  <br>
            ἂψ κλισίην εἰσῆλθε, δέπας δ' ἀπέθηκ' ἐνὶ χηλῷ,  <br>
            στῆ δὲ πάροιθ' ἐλθὼν κλισίης, ἔτι δ' ἤθελε θυμῷ  <br>
            εἰσιδέειν Τρώων καὶ Ἀχαιῶν φύλοπιν αἰνήν.  <br>
        </P>
        <P><A>16.257</A>  οἳ δ' ἅμα Πατρόκλῳ μεγαλήτορι θωρηχθέντες  <br>
            ἔστιχον, ὄφρ' ἐν Τρωσὶ μέγα φρονέοντες ὄρουσαν.  <br>
        </P>
        <P><A>16.259</A>  αὐτίκα δὲ σφήκεσσιν ἐοικότες ἐξεχέοντο  <br>
            εἰνοδίοις, οὓς παῖδες ἐριδμαίνωσιν ἔθοντες  <br>
            αἰεὶ κερτομέοντες ὁδῷ ἔπι οἰκί' ἔχοντας  <br>
            νηπίαχοι: ξυνὸν δὲ κακὸν πολέεσσι τιθεῖσι.  <br>
            τοὺς δ' εἴ περ παρά τίς τε κιὼν ἄνθρωπος ὁδίτης  <br>
            κινήσῃ ἀέκων, οἳ δ' ἄλκιμον ἦτορ ἔχοντες  <br>
            πρόσσω πᾶς πέτεται καὶ ἀμύνει οἷσι τέκεσσι.  <br>
        </P>
        <P><A>16.266</A>  τῶν τότε Μυρμιδόνες κραδίην καὶ θυμὸν ἔχοντες  <br>
            ἐκ νηῶν ἐχέοντο: βοὴ δ' ἄσβεστος ὀρώρει.  <br>
            Πάτροκλος δ' ἑτάροισιν ἐκέκλετο μακρὸν ἀΰσας:  <br>
            Μυρμιδόνες ἕταροι Πηληϊάδεω Ἀχιλῆος  <br>
            ἀνέρες ἔστε φίλοι, μνήσασθε δὲ θούριδος ἀλκῆς,  <br>
        </P>
        <P><A>16.271</A>  ὡς ἂν Πηλεΐδην τιμήσομεν, ὃς μέγ' ἄριστος  <br>
            Ἀργείων παρὰ νηυσὶ καὶ ἀγχέμαχοι θεράποντες,  <br>
            γνῷ δὲ καὶ Ἀτρεΐδης εὐρὺ κρείων Ἀγαμέμνων  <br>
            ἣν ἄτην, ὅ τ' ἄριστον Ἀχαιῶν οὐδὲν ἔτισεν.  <br>
        </P>
        <P><A>16.275</A>  ὣς εἰπὼν ὄτρυνε μένος καὶ θυμὸν ἑκάστου,  <br>
            ἐν δ' ἔπεσον Τρώεσσιν ἀολλέες: ἀμφὶ δὲ νῆες  <br>
            σμερδαλέον κονάβησαν ἀϋσάντων ὑπ' Ἀχαιῶν.  <br>
        </P>
        <P><A>16.278</A>  Τρῶες δ' ὡς εἴδοντο Μενοιτίου ἄλκιμον υἱὸν  <br>
            αὐτὸν καὶ θεράποντα σὺν ἔντεσι μαρμαίροντας,  <br>
            πᾶσιν ὀρίνθη θυμός, ἐκίνηθεν δὲ φάλαγγες  <br>
            ἐλπόμενοι παρὰ ναῦφι ποδώκεα Πηλεΐωνα  <br>
            μηνιθμὸν μὲν ἀπορρῖψαι, φιλότητα δ' ἑλέσθαι:  <br>
            πάπτηνεν δὲ ἕκαστος ὅπῃ φύγοι αἰπὺν ὄλεθρον.  <br>
        </P>
        <P><A>16.284</A>  Πάτροκλος δὲ πρῶτος ἀκόντισε δουρὶ φαεινῷ  <br>
            ἀντικρὺ κατὰ μέσσον, ὅθι πλεῖστοι κλονέοντο,  <br>
            νηῒ πάρα πρυμνῇ μεγαθύμου Πρωτεσιλάου,  <br>
            καὶ βάλε Πυραίχμην, ὃς Παίονας ἱπποκορυστὰς  <br>
            ἤγαγεν ἐξ Ἀμυδῶνος ἀπ' Ἀξιοῦ εὐρὺ ῥέοντος:  <br>
        </P>
        <P><A>16.289</A>  τὸν βάλε δεξιὸν ὦμον: ὃ δ' ὕπτιος ἐν κονίῃσι  <br>
            κάππεσεν οἰμώξας, ἕταροι δέ μιν ἀμφεφόβηθεν  <br>
            Παίονες: ἐν γὰρ Πάτροκλος φόβον ἧκεν ἅπασιν  <br>
            ἡγεμόνα κτείνας, ὃς ἀριστεύεσκε μάχεσθαι.  <br>
        </P>
        <P><A>16.293</A>  ἐκ νηῶν δ' ἔλασεν, κατὰ δ' ἔσβεσεν αἰθόμενον πῦρ.  <br>
            ἡμιδαὴς δ' ἄρα νηῦς λίπετ' αὐτόθι: τοὶ δὲ φόβηθεν  <br>
            Τρῶες θεσπεσίῳ ὁμάδῳ: Δαναοὶ δ' ἐπέχυντο  <br>
            νῆας ἀνὰ γλαφυράς: ὅμαδος δ' ἀλίαστος ἐτύχθη.  <br>
        </P>
        <P><A>16.297</A>  ὡς δ' ὅτ' ἀφ' ὑψηλῆς κορυφῆς ὄρεος μεγάλοιο  <br>
            κινήσῃ πυκινὴν νεφέλην στεροπηγερέτα Ζεύς,  <br>
            ἔκ τ' ἔφανεν πᾶσαι σκοπιαὶ καὶ πρώονες ἄκροι  <br>
            καὶ νάπαι, οὐρανόθεν δ' ἄρ' ὑπερράγη ἄσπετος αἰθήρ,  <br>
        </P>
        <P><A>16.301</A>  ὣς Δαναοὶ νηῶν μὲν ἀπωσάμενοι δήϊον πῦρ  <br>
            τυτθὸν ἀνέπνευσαν, πολέμου δ' οὐ γίγνετ' ἐρωή:  <br>
            οὐ γάρ πώ τι Τρῶες ἀρηϊφίλων ὑπ' Ἀχαιῶν  <br>
            προτροπάδην φοβέοντο μελαινάων ἀπὸ νηῶν,  <br>
            ἀλλ' ἔτ' ἄρ' ἀνθίσταντο, νεῶν δ' ὑπόεικον ἀνάγκῃ.  <br>
        </P>
        <P><A>16.306</A>  ἔνθα δ' ἀνὴρ ἕλεν ἄνδρα κεδασθείσης ὑσμίνης  <br>
            ἡγεμόνων. πρῶτος δὲ Μενοιτίου ἄλκιμος υἱὸς  <br>
            αὐτίκ' ἄρα στρεφθέντος Ἀρηϊλύκου βάλε μηρὸν  <br>
            ἔγχεϊ ὀξυόεντι, διὰ πρὸ δὲ χαλκὸν ἔλασσε:  <br>
            ῥῆξεν δ' ὀστέον ἔγχος, ὃ δὲ πρηνὴς ἐπὶ γαίῃ  <br>
        </P>
        <P><A>16.311</A>  κάππεσ': ἀτὰρ Μενέλαος ἀρήϊος οὖτα Θόαντα  <br>
            στέρνον γυμνωθέντα παρ' ἀσπίδα, λῦσε δὲ γυῖα.  <br>
            Φυλεΐδης δ' Ἄμφικλον ἐφορμηθέντα δοκεύσας  <br>
            ἔφθη ὀρεξάμενος πρυμνὸν σκέλος, ἔνθα πάχιστος  <br>
            μυὼν ἀνθρώπου πέλεται: περὶ δ' ἔγχεος αἰχμῇ  <br>
            νεῦρα διεσχίσθη: τὸν δὲ σκότος ὄσσε κάλυψε.  <br>
        </P>
        <P><A>16.317</A>  Νεστορίδαι δ' ὃ μὲν οὔτασ' Ἀτύμνιον ὀξέϊ δουρὶ  <br>
            Ἀντίλοχος, λαπάρης δὲ διήλασε χάλκεον ἔγχος:  <br>
            ἤριπε δὲ προπάροιθε. Μάρις δ' αὐτοσχεδὰ δουρὶ  <br>
            Ἀντιλόχῳ ἐπόρουσε κασιγνήτοιο χολωθεὶς  <br>
        </P>
        <P><A>16.321</A>  στὰς πρόσθεν νέκυος: τοῦ δ' ἀντίθεος Θρασυμήδης  <br>
            ἔφθη ὀρεξάμενος πρὶν οὐτάσαι, οὐδ' ἀφάμαρτεν,  <br>
            ὦμον ἄφαρ: πρυμνὸν δὲ βραχίονα δουρὸς ἀκωκὴ  <br>
            δρύψ' ἀπὸ μυώνων, ἀπὸ δ' ὀστέον ἄχρις ἄραξε:  <br>
            δούπησεν δὲ πεσών, κατὰ δὲ σκότος ὄσσε κάλυψεν.  <br>
        </P>
        <P><A>16.326</A>  ὣς τὼ μὲν δοιοῖσι κασιγνήτοισι δαμέντε  <br>
            βήτην εἰς Ἔρεβος Σαρπηδόνος ἐσθλοὶ ἑταῖροι  <br>
            υἷες ἀκοντισταὶ Ἀμισωδάρου, ὅς ῥα Χίμαιραν  <br>
            θρέψεν ἀμαιμακέτην πολέσιν κακὸν ἀνθρώποισιν.  <br>
        </P>
        <P><A>16.330</A>  Αἴας δὲ Κλεόβουλον Ὀϊλιάδης ἐπορούσας  <br>
            ζωὸν ἕλε βλαφθέντα κατὰ κλόνον: ἀλλά οἱ αὖθι  <br>
            λῦσε μένος πλήξας ξίφει αὐχένα κωπήεντι.  <br>
            πᾶν δ' ὑπεθερμάνθη ξίφος αἵματι: τὸν δὲ κατ' ὄσσε  <br>
            ἔλλαβε πορφύρεος θάνατος καὶ μοῖρα κραταιή.  <br>
        </P>
        <P><A>16.335</A>  Πηνέλεως δὲ Λύκων τε συνέδραμον: ἔγχεσι μὲν γὰρ  <br>
            ἤμβροτον ἀλλήλων, μέλεον δ' ἠκόντισαν ἄμφω:  <br>
            τὼ δ' αὖτις ξιφέεσσι συνέδραμον. ἔνθα Λύκων μὲν  <br>
            ἱπποκόμου κόρυθος φάλον ἤλασεν, ἀμφὶ δὲ καυλὸν  <br>
            φάσγανον ἐρραίσθη: ὃ δ' ὑπ' οὔατος αὐχένα θεῖνε  <br>
            Πηνέλεως, πᾶν δ' εἴσω ἔδυ ξίφος, ἔσχεθε δ' οἶον  <br>
            δέρμα, παρηέρθη δὲ κάρη, ὑπέλυντο δὲ γυῖα.  <br>
        </P>
        <P><A>16.342</A>  Μηριόνης δ' Ἀκάμαντα κιχεὶς ποσὶ καρπαλίμοισι  <br>
            νύξ' ἵππων ἐπιβησόμενον κατὰ δεξιὸν ὦμον:  <br>
            ἤριπε δ' ἐξ ὀχέων, κατὰ δ' ὀφθαλμῶν κέχυτ' ἀχλύς.  <br>
        </P>
        <P><A>16.345</A>  Ἰδομενεὺς δ' Ἐρύμαντα κατὰ στόμα νηλέϊ χαλκῷ  <br>
            νύξε: τὸ δ' ἀντικρὺ δόρυ χάλκεον ἐξεπέρησε  <br>
            νέρθεν ὑπ' ἐγκεφάλοιο, κέασσε δ' ἄρ' ὀστέα λευκά:  <br>
            ἐκ δ' ἐτίναχθεν ὀδόντες, ἐνέπλησθεν δέ οἱ ἄμφω  <br>
            αἵματος ὀφθαλμοί: τὸ δ' ἀνὰ στόμα καὶ κατὰ ῥῖνας  <br>
            πρῆσε χανών: θανάτου δὲ μέλαν νέφος ἀμφεκάλυψεν.  <br>
        </P>
        <P><A>16.351</A>  οὗτοι ἄρ' ἡγεμόνες Δαναῶν ἕλον ἄνδρα ἕκαστος.  <br>
            ὡς δὲ λύκοι ἄρνεσσιν ἐπέχραον ἢ ἐρίφοισι  <br>
            σίνται ὑπ' ἐκ μήλων αἱρεύμενοι, αἵ τ' ἐν ὄρεσσι  <br>
            ποιμένος ἀφραδίῃσι διέτμαγεν: οἳ δὲ ἰδόντες  <br>
            αἶψα διαρπάζουσιν ἀνάλκιδα θυμὸν ἐχούσας:  <br>
            ὣς Δαναοὶ Τρώεσσιν ἐπέχραον: οἳ δὲ φόβοιο  <br>
            δυσκελάδου μνήσαντο, λάθοντο δὲ θούριδος ἀλκῆς.  <br>
        </P>
        <P><A>16.358</A>  Αἴας δ' ὃ μέγας αἰὲν ἐφ' Ἕκτορι χαλκοκορυστῇ  <br>
            ἵετ' ἀκοντίσσαι: ὃ δὲ ἰδρείῃ πολέμοιο  <br>
            ἀσπίδι ταυρείῃ κεκαλυμμένος εὐρέας ὤμους  <br>
            σκέπτετ' ὀϊστῶν τε ῥοῖζον καὶ δοῦπον ἀκόντων.  <br>
            ἦ μὲν δὴ γίγνωσκε μάχης ἑτεραλκέα νίκην:  <br>
            ἀλλὰ καὶ ὧς ἀνέμιμνε, σάω δ' ἐρίηρας ἑταίρους.  <br>
        </P>
        <P><A>16.364</A>  ὡς δ' ὅτ' ἀπ' Οὐλύμπου νέφος ἔρχεται οὐρανὸν εἴσω  <br>
            αἰθέρος ἐκ δίης, ὅτε τε Ζεὺς λαίλαπα τείνῃ,  <br>
            ὣς τῶν ἐκ νηῶν γένετο ἰαχή τε φόβος τε,  <br>
            οὐδὲ κατὰ μοῖραν πέραον πάλιν. Ἕκτορα δ' ἵπποι  <br>
            ἔκφερον ὠκύποδες σὺν τεύχεσι, λεῖπε δὲ λαὸν  <br>
            Τρωϊκόν, οὓς ἀέκοντας ὀρυκτὴ τάφρος ἔρυκε.  <br>
        </P>
        <P><A>16.370</A>  πολλοὶ δ' ἐν τάφρῳ ἐρυσάρματες ὠκέες ἵπποι  <br>
            ἄξαντ' ἐν πρώτῳ ῥυμῷ λίπον ἅρματ' ἀνάκτων,  <br>
        </P>
        <P><A>16.372</A>  Πάτροκλος δ' ἕπετο σφεδανὸν Δαναοῖσι κελεύων  <br>
            Τρωσὶ κακὰ φρονέων: οἳ δὲ ἰαχῇ τε φόβῳ τε  <br>
            πάσας πλῆσαν ὁδούς, ἐπεὶ ἂρ τμάγεν: ὕψι δ' ἀέλλη  <br>
            σκίδναθ' ὑπὸ νεφέων, τανύοντο δὲ μώνυχες ἵπποι  <br>
            ἄψορρον προτὶ ἄστυ νεῶν ἄπο καὶ κλισιάων.  <br>
        </P>
        <P><A>16.377</A>  Πάτροκλος δ' ᾗ πλεῖστον ὀρινόμενον ἴδε λαόν,  <br>
            τῇ ῥ' ἔχ' ὁμοκλήσας: ὑπὸ δ' ἄξοσι φῶτες ἔπιπτον  <br>
            πρηνέες ἐξ ὀχέων, δίφροι δ' ἀνακυμβαλίαζον.  <br>
            ἀντικρὺ δ' ἄρα τάφρον ὑπέρθορον ὠκέες ἵπποι  <br>
            ἄμβροτοι, οὓς Πηλῆϊ θεοὶ δόσαν ἀγλαὰ δῶρα,  <br>
            πρόσσω ἱέμενοι, ἐπὶ δ' Ἕκτορι κέκλετο θυμός:  <br>
            ἵετο γὰρ βαλέειν: τὸν δ' ἔκφερον ὠκέες ἵπποι.  <br>
        </P>
        <P><A>16.384</A>  ὡς δ' ὑπὸ λαίλαπι πᾶσα κελαινὴ βέβριθε χθὼν  <br>
            ἤματ' ὀπωρινῷ, ὅτε λαβρότατον χέει ὕδωρ  <br>
            Ζεύς, ὅτε δή ῥ' ἄνδρεσσι κοτεσσάμενος χαλεπήνῃ,  <br>
            οἳ βίῃ εἰν ἀγορῇ σκολιὰς κρίνωσι θέμιστας,  <br>
            ἐκ δὲ δίκην ἐλάσωσι θεῶν ὄπιν οὐκ ἀλέγοντες:  <br>
        </P>
        <P><A>16.389</A>  τῶν δέ τε πάντες μὲν ποταμοὶ πλήθουσι ῥέοντες,  <br>
            πολλὰς δὲ κλιτῦς τότ' ἀποτμήγουσι χαράδραι,  <br>
            ἐς δ' ἅλα πορφυρέην μεγάλα στενάχουσι ῥέουσαι  <br>
            ἐξ ὀρέων ἐπικάρ, μινύθει δέ τε ἔργ' ἀνθρώπων:  <br>
            ὣς ἵπποι Τρῳαὶ μεγάλα στενάχοντο θέουσαι.  <br>
        </P>
        <P><A>16.394</A>  Πάτροκλος δ' ἐπεὶ οὖν πρώτας ἐπέκερσε φάλαγγας,  <br>
            ἂψ ἐπὶ νῆας ἔεργε παλιμπετές, οὐδὲ πόληος  <br>
            εἴα ἱεμένους ἐπιβαινέμεν, ἀλλὰ μεσηγὺ  <br>
            νηῶν καὶ ποταμοῦ καὶ τείχεος ὑψηλοῖο  <br>
            κτεῖνε μεταΐσσων, πολέων δ' ἀπετίνυτο ποινήν.  <br>
        </P>
        <P><A>16.399</A>  ἔνθ' ἤτοι Πρόνοον πρῶτον βάλε δουρὶ φαεινῷ  <br>
            στέρνον γυμνωθέντα παρ' ἀσπίδα, λῦσε δὲ γυῖα:  <br>
        </P>
        <P><A>16.401</A>  δούπησεν δὲ πεσών: ὃ δὲ Θέστορα Ἤνοπος υἱὸν  <br>
            δεύτερον ὁρμηθείς: ὃ μὲν εὐξέστῳ ἐνὶ δίφρῳ  <br>
            ἧστο ἀλείς: ἐκ γὰρ πλήγη φρένας, ἐκ δ' ἄρα χειρῶν  <br>
        </P>
        <P><A>16.404</A>  ἡνία ἠΐχθησαν: ὃ δ' ἔγχεϊ νύξε παραστὰς  <br>
            γναθμὸν δεξιτερόν, διὰ δ' αὐτοῦ πεῖρεν ὀδόντων,  <br>
            ἕλκε δὲ δουρὸς ἑλὼν ὑπὲρ ἄντυγος, ὡς ὅτε τις φὼς  <br>
            πέτρῃ ἔπι προβλῆτι καθήμενος ἱερὸν ἰχθὺν  <br>
            ἐκ πόντοιο θύραζε λίνῳ καὶ ἤνοπι χαλκῷ:  <br>
            ὣς ἕλκ' ἐκ δίφροιο κεχηνότα δουρὶ φαεινῷ,  <br>
            κὰδ δ' ἄρ' ἐπὶ στόμ' ἔωσε: πεσόντα δέ μιν λίπε θυμός.  <br>
        </P>
        <P><A>16.411</A>  αὐτὰρ ἔπειτ' Ἐρύλαον ἐπεσσύμενον βάλε πέτρῳ  <br>
            μέσσην κὰκ κεφαλήν: ἣ δ' ἄνδιχα πᾶσα κεάσθη  <br>
            ἐν κόρυθι βριαρῇ: ὃ δ' ἄρα πρηνὴς ἐπὶ γαίῃ  <br>
            κάππεσεν, ἀμφὶ δέ μιν θάνατος χύτο θυμοραϊστής.  <br>
        </P>
        <P><A>16.415</A>  αὐτὰρ ἔπειτ' Ἐρύμαντα καὶ Ἀμφοτερὸν καὶ Ἐπάλτην  <br>
            Τληπόλεμόν τε Δαμαστορίδην Ἐχίον τε Πύριν τε  <br>
            Ἰφέα τ' Εὔιππόν τε καὶ Ἀργεάδην Πολύμηλον  <br>
            πάντας ἐπασσυτέρους πέλασε χθονὶ πουλυβοτείρῃ.  <br>
        </P>
        <P><A>16.419</A>  Σαρπηδὼν δ' ὡς οὖν ἴδ' ἀμιτροχίτωνας ἑταίρους  <br>
            χέρσ' ὕπο Πατρόκλοιο Μενοιτιάδαο δαμέντας,  <br>
            κέκλετ' ἄρ' ἀντιθέοισι καθαπτόμενος Λυκίοισιν:  <br>
            αἰδὼς ὦ Λύκιοι: πόσε φεύγετε; νῦν θοοὶ ἔστε.  <br>
            ἀντήσω γὰρ ἐγὼ τοῦδ' ἀνέρος, ὄφρα δαείω  <br>
            ὅς τις ὅδε κρατέει καὶ δὴ κακὰ πολλὰ ἔοργε  <br>
            Τρῶας, ἐπεὶ πολλῶν τε καὶ ἐσθλῶν γούνατ' ἔλυσεν.  <br>
        </P>
        <P><A>16.426</A>  ἦ ῥα, καὶ ἐξ ὀχέων σὺν τεύχεσιν ἆλτο χαμᾶζε.  <br>
            Πάτροκλος δ' ἑτέρωθεν ἐπεὶ ἴδεν ἔκθορε δίφρου.  <br>
            οἳ δ' ὥς τ' αἰγυπιοὶ γαμψώνυχες ἀγκυλοχεῖλαι  <br>
            πέτρῃ ἐφ' ὑψηλῇ μεγάλα κλάζοντε μάχωνται,  <br>
            ὣς οἳ κεκλήγοντες ἐπ' ἀλλήλοισιν ὄρουσαν.  <br>
        </P>
        <P><A>16.431</A>  τοὺς δὲ ἰδὼν ἐλέησε Κρόνου πάϊς ἀγκυλομήτεω,  <br>
            Ἥρην δὲ προσέειπε κασιγνήτην ἄλοχόν τε:  <br>
            ὤ μοι ἐγών, ὅ τέ μοι Σαρπηδόνα φίλτατον ἀνδρῶν  <br>
            μοῖρ' ὑπὸ Πατρόκλοιο Μενοιτιάδαο δαμῆναι.  <br>
        </P>
        <P><A>16.435</A>  διχθὰ δέ μοι κραδίη μέμονε φρεσὶν ὁρμαίνοντι,  <br>
            ἤ μιν ζωὸν ἐόντα μάχης ἄπο δακρυοέσσης  <br>
            θείω ἀναρπάξας Λυκίης ἐν πίονι δήμῳ,  <br>
            ἦ ἤδη ὑπὸ χερσὶ Μενοιτιάδαο δαμάσσω.  <br>
        </P>
        <P><A>16.439</A>  τὸν δ' ἠμείβετ' ἔπειτα βοῶπις πότνια Ἥρη:  <br>
            αἰνότατε Κρονίδη ποῖον τὸν μῦθον ἔειπες.  <br>
            ἄνδρα θνητὸν ἐόντα πάλαι πεπρωμένον αἴσῃ  <br>
            ἂψ ἐθέλεις θανάτοιο δυσηχέος ἐξαναλῦσαι;  <br>
            ἔρδ': ἀτὰρ οὔ τοι πάντες ἐπαινέομεν θεοὶ ἄλλοι.  <br>
        </P>
        <P><A>16.444</A>  ἄλλο δέ τοι ἐρέω, σὺ δ' ἐνὶ φρεσὶ βάλλεο σῇσιν:  <br>
            αἴ κε ζὼν πέμψῃς Σαρπηδόνα ὃν δὲ δόμον δέ,  <br>
            φράζεο μή τις ἔπειτα θεῶν ἐθέλῃσι καὶ ἄλλος  <br>
            πέμπειν ὃν φίλον υἱὸν ἀπὸ κρατερῆς ὑσμίνης:  <br>
            πολλοὶ γὰρ περὶ ἄστυ μέγα Πριάμοιο μάχονται  <br>
            υἱέες ἀθανάτων, τοῖσιν κότον αἰνὸν ἐνήσεις.  <br>
        </P>
        <P><A>16.450</A>  ἀλλ' εἴ τοι φίλος ἐστί, τεὸν δ' ὀλοφύρεται ἦτορ,  <br>
            ἤτοι μέν μιν ἔασον ἐνὶ κρατερῇ ὑσμίνῃ  <br>
            χέρσ' ὕπο Πατρόκλοιο Μενοιτιάδαο δαμῆναι:  <br>
            αὐτὰρ ἐπὴν δὴ τόν γε λίπῃ ψυχή τε καὶ αἰών,  <br>
            πέμπειν μιν θάνατόν τε φέρειν καὶ νήδυμον ὕπνον  <br>
            εἰς ὅ κε δὴ Λυκίης εὐρείης δῆμον ἵκωνται,  <br>
            ἔνθά ἑ ταρχύσουσι κασίγνητοί τε ἔται τε  <br>
            τύμβῳ τε στήλῃ τε: τὸ γὰρ γέρας ἐστὶ θανόντων.  <br>
        </P>
        <P><A>16.458</A>  ὣς ἔφατ', οὐδ' ἀπίθησε πατὴρ ἀνδρῶν τε θεῶν τε:  <br>
            αἱματοέσσας δὲ ψιάδας κατέχευεν ἔραζε  <br>
            παῖδα φίλον τιμῶν, τόν οἱ Πάτροκλος ἔμελλε  <br>
            φθίσειν ἐν Τροίῃ ἐριβώλακι τηλόθι πάτρης.  <br>
        </P>
        <P><A>16.462</A>  οἳ δ' ὅτε δὴ σχεδὸν ἦσαν ἐπ' ἀλλήλοισιν ἰόντες,  <br>
            ἔνθ' ἤτοι Πάτροκλος ἀγακλειτὸν Θρασύμηλον,  <br>
            ὅς ῥ' ἠῢς θεράπων Σαρπηδόνος ἦεν ἄνακτος,  <br>
            τὸν βάλε νείαιραν κατὰ γαστέρα, λῦσε δὲ γυῖα.  <br>
        </P>
        <P><A>16.466</A>  Σαρπηδὼν δ' αὐτοῦ μὲν ἀπήμβροτε δουρὶ φαεινῷ  <br>
            δεύτερον ὁρμηθείς, ὃ δὲ Πήδασον οὔτασεν ἵππον  <br>
            ἔγχεϊ δεξιὸν ὦμον: ὃ δ' ἔβραχε θυμὸν ἀΐσθων,  <br>
            κὰδ δ' ἔπεσ' ἐν κονίῃσι μακών, ἀπὸ δ' ἔπτατο θυμός.  <br>
            τὼ δὲ διαστήτην, κρίκε δὲ ζυγόν, ἡνία δέ σφι  <br>
            σύγχυτ', ἐπεὶ δὴ κεῖτο παρήορος ἐν κονίῃσι.  <br>
        </P>
        <P><A>16.472</A>  τοῖο μὲν Αὐτομέδων δουρικλυτὸς εὕρετο τέκμωρ:  <br>
            σπασσάμενος τανύηκες ἄορ παχέος παρὰ μηροῦ  <br>
            ἀΐξας ἀπέκοψε παρήορον οὐδ' ἐμάτησε:  <br>
            τὼ δ' ἰθυνθήτην, ἐν δὲ ῥυτῆρσι τάνυσθεν:  <br>
            τὼ δ' αὖτις συνίτην ἔριδος πέρι θυμοβόροιο.  <br>
        </P>
        <P><A>16.477</A>  ἔνθ' αὖ Σαρπηδὼν μὲν ἀπήμβροτε δουρὶ φαεινῷ,  <br>
            Πατρόκλου δ' ὑπὲρ ὦμον ἀριστερὸν ἤλυθ' ἀκωκὴ  <br>
            ἔγχεος, οὐδ' ἔβαλ' αὐτόν: ὃ δ' ὕστερος ὄρνυτο χαλκῷ  <br>
            Πάτροκλος: τοῦ δ' οὐχ ἅλιον βέλος ἔκφυγε χειρός,  <br>
            ἀλλ' ἔβαλ' ἔνθ' ἄρα τε φρένες ἔρχαται ἀμφ' ἁδινὸν κῆρ.  <br>
        </P>
        <P><A>16.482</A>  ἤριπε δ' ὡς ὅτε τις δρῦς ἤριπεν ἢ ἀχερωῒς  <br>
            ἠὲ πίτυς βλωθρή, τήν τ' οὔρεσι τέκτονες ἄνδρες  <br>
            ἐξέταμον πελέκεσσι νεήκεσι νήϊον εἶναι:  <br>
            ὣς ὃ πρόσθ' ἵππων καὶ δίφρου κεῖτο τανυσθεὶς  <br>
            βεβρυχὼς κόνιος δεδραγμένος αἱματοέσσης.  <br>
        </P>
        <P><A>16.487</A>  ἠΰτε ταῦρον ἔπεφνε λέων ἀγέληφι μετελθὼν  <br>
            αἴθωνα μεγάθυμον ἐν εἰλιπόδεσσι βόεσσι,  <br>
            ὤλετό τε στενάχων ὑπὸ γαμφηλῇσι λέοντος,  <br>
            ὣς ὑπὸ Πατρόκλῳ Λυκίων ἀγὸς ἀσπιστάων  <br>
            κτεινόμενος μενέαινε, φίλον δ' ὀνόμηνεν ἑταῖρον:  <br>
        </P>
        <P><A>16.492</A>  Γλαῦκε πέπον πολεμιστὰ μετ' ἀνδράσι νῦν σε μάλα χρὴ  <br>
            αἰχμητήν τ' ἔμεναι καὶ θαρσαλέον πολεμιστήν:  <br>
            νῦν τοι ἐελδέσθω πόλεμος κακός, εἰ θοός ἐσσι.  <br>
        </P>
        <P><A>16.495</A>  πρῶτα μὲν ὄτρυνον Λυκίων ἡγήτορας ἄνδρας  <br>
            πάντῃ ἐποιχόμενος Σαρπηδόνος ἀμφιμάχεσθαι:  <br>
            αὐτὰρ ἔπειτα καὶ αὐτὸς ἐμεῦ πέρι μάρναο χαλκῷ.  <br>
            σοὶ γὰρ ἐγὼ καὶ ἔπειτα κατηφείη καὶ ὄνειδος  <br>
            ἔσσομαι ἤματα πάντα διαμπερές, εἴ κέ μ' Ἀχαιοὶ  <br>
            τεύχεα συλήσωσι νεῶν ἐν ἀγῶνι πεσόντα.  <br>
            ἀλλ' ἔχεο κρατερῶς, ὄτρυνε δὲ λαὸν ἅπαντα.  <br>
            ὣς ἄρα μιν εἰπόντα τέλος θανάτοιο κάλυψεν  <br>
        </P>
        <P><A>16.503</A>  ὀφθαλμοὺς ῥῖνάς θ': ὃ δὲ λὰξ ἐν στήθεσι βαίνων  <br>
            ἐκ χροὸς ἕλκε δόρυ, προτὶ δὲ φρένες αὐτῷ ἕποντο:  <br>
            τοῖο δ' ἅμα ψυχήν τε καὶ ἔγχεος ἐξέρυσ' αἰχμήν.  <br>
            Μυρμιδόνες δ' αὐτοῦ σχέθον ἵππους φυσιόωντας  <br>
            ἱεμένους φοβέεσθαι, ἐπεὶ λίπον ἅρματ' ἀνάκτων.  <br>
        </P>
        <P><A>16.508</A>  Γλαύκῳ δ' αἰνὸν ἄχος γένετο φθογγῆς ἀΐοντι:  <br>
            ὠρίνθη δέ οἱ ἦτορ ὅ τ' οὐ δύνατο προσαμῦναι.  <br>
            χειρὶ δ' ἑλὼν ἐπίεζε βραχίονα: τεῖρε γὰρ αὐτὸν  <br>
            ἕλκος, ὃ δή μιν Τεῦκρος ἐπεσσύμενον βάλεν ἰῷ  <br>
            τείχεος ὑψηλοῖο, ἀρὴν ἑτάροισιν ἀμύνων.  <br>
        </P>
        <P><A>16.513</A>  εὐχόμενος δ' ἄρα εἶπεν ἑκηβόλῳ Ἀπόλλωνι:  <br>
            κλῦθι ἄναξ ὅς που Λυκίης ἐν πίονι δήμῳ  <br>
            εἲς ἢ ἐνὶ Τροίῃ: δύνασαι δὲ σὺ πάντοσ' ἀκούειν  <br>
            ἀνέρι κηδομένῳ, ὡς νῦν ἐμὲ κῆδος ἱκάνει.  <br>
        </P>
        <P><A>16.517</A>  ἕλκος μὲν γὰρ ἔχω τόδε καρτερόν, ἀμφὶ δέ μοι χεὶρ  <br>
            ὀξείῃς ὀδύνῃσιν ἐλήλαται, οὐδέ μοι αἷμα  <br>
            τερσῆναι δύναται, βαρύθει δέ μοι ὦμος ὑπ' αὐτοῦ:  <br>
            ἔγχος δ' οὐ δύναμαι σχεῖν ἔμπεδον, οὐδὲ μάχεσθαι  <br>
            ἐλθὼν δυσμενέεσσιν. ἀνὴρ δ' ὤριστος ὄλωλε  <br>
            Σαρπηδὼν Διὸς υἱός: ὃ δ' οὐ οὗ παιδὸς ἀμύνει.  <br>
        </P>
        <P><A>16.523</A>  ἀλλὰ σύ πέρ μοι ἄναξ τόδε καρτερὸν ἕλκος ἄκεσσαι,  <br>
            κοίμησον δ' ὀδύνας, δὸς δὲ κράτος, ὄφρ' ἑτάροισι  <br>
            κεκλόμενος Λυκίοισιν ἐποτρύνω πολεμίζειν,  <br>
            αὐτός τ' ἀμφὶ νέκυι κατατεθνηῶτι μάχωμαι.  <br>
        </P>
        <P><A>16.527</A>  ὣς ἔφατ' εὐχόμενος, τοῦ δ' ἔκλυε Φοῖβος Ἀπόλλων.  <br>
            αὐτίκα παῦσ' ὀδύνας ἀπὸ δ' ἕλκεος ἀργαλέοιο  <br>
            αἷμα μέλαν τέρσηνε, μένος δέ οἱ ἔμβαλε θυμῷ.  <br>
            Γλαῦκος δ' ἔγνω ᾗσιν ἐνὶ φρεσὶ γήθησέν τε  <br>
            ὅττί οἱ ὦκ' ἤκουσε μέγας θεὸς εὐξαμένοιο.  <br>
        </P>
        <P><A>16.532</A>  πρῶτα μὲν ὄτρυνεν Λυκίων ἡγήτορας ἄνδρας  <br>
            πάντῃ ἐποιχόμενος Σαρπηδόνος ἀμφιμάχεσθαι:  <br>
            αὐτὰρ ἔπειτα μετὰ Τρῶας κίε μακρὰ βιβάσθων  <br>
            Πουλυδάμαντ' ἔπι Πανθοΐδην καὶ Ἀγήνορα δῖον,  <br>
            βῆ δὲ μετ' Αἰνείαν τε καὶ Ἕκτορα χαλκοκορυστήν,  <br>
        </P>
        <P><A>16.537</A>  ἀγχοῦ δ' ἱστάμενος ἔπεα πτερόεντα προσηύδα:  <br>
            Ἕκτορ νῦν δὴ πάγχυ λελασμένος εἰς ἐπικούρων,  <br>
            οἳ σέθεν εἵνεκα τῆλε φίλων καὶ πατρίδος αἴης  <br>
            θυμὸν ἀποφθινύθουσι: σὺ δ' οὐκ ἐθέλεις ἐπαμύνειν.  <br>
            κεῖται Σαρπηδὼν Λυκίων ἀγὸς ἀσπιστάων,  <br>
            ὃς Λυκίην εἴρυτο δίκῃσί τε καὶ σθένεϊ ᾧ:  <br>
        </P>
        <P><A>16.543</A>  τὸν δ' ὑπὸ Πατρόκλῳ δάμασ' ἔγχεϊ χάλκεος Ἄρης.  <br>
            ἀλλὰ φίλοι πάρστητε, νεμεσσήθητε δὲ θυμῷ,  <br>
            μὴ ἀπὸ τεύχε' ἕλωνται, ἀεικίσσωσι δὲ νεκρὸν  <br>
            Μυρμιδόνες, Δαναῶν κεχολωμένοι ὅσσοι ὄλοντο,  <br>
            τοὺς ἐπὶ νηυσὶ θοῇσιν ἐπέφνομεν ἐγχείῃσιν.  <br>
        </P>
        <P><A>16.548</A>  ὣς ἔφατο, Τρῶας δὲ κατὰ κρῆθεν λάβε πένθος  <br>
            ἄσχετον, οὐκ ἐπιεικτόν, ἐπεί σφισιν ἕρμα πόληος  <br>
            ἔσκε καὶ ἀλλοδαπός περ ἐών: πολέες γὰρ ἅμ' αὐτῷ  <br>
            λαοὶ ἕποντ', ἐν δ' αὐτὸς ἀριστεύεσκε μάχεσθαι:  <br>
        </P>
        <P><A>16.552</A>  βὰν δ' ἰθὺς Δαναῶν λελιημένοι: ἦρχε δ' ἄρά σφιν  <br>
            Ἕκτωρ χωόμενος Σαρπηδόνος. αὐτὰρ Ἀχαιοὺς  <br>
            ὦρσε Μενοιτιάδεω Πατροκλῆος λάσιον κῆρ:  <br>
        </P>
        <P><A>16.555</A>  Αἴαντε πρώτω προσέφη μεμαῶτε καὶ αὐτώ:  <br>
            Αἴαντε νῦν σφῶϊν ἀμύνεσθαι φίλον ἔστω,  <br>
            οἷοί περ πάρος ἦτε μετ' ἀνδράσιν ἢ καὶ ἀρείους.  <br>
            κεῖται ἀνὴρ ὃς πρῶτος ἐσήλατο τεῖχος Ἀχαιῶν  <br>
            Σαρπηδών: ἀλλ' εἴ μιν ἀεικισσαίμεθ' ἑλόντες,  <br>
            τεύχεά τ' ὤμοιιν ἀφελοίμεθα, καί τιν' ἑταίρων  <br>
            αὐτοῦ ἀμυνομένων δαμασαίμεθα νηλέϊ χαλκῷ.  <br>
        </P>
        <P><A>16.562</A>  ὣς ἔφαθ', οἳ δὲ καὶ αὐτοὶ ἀλέξασθαι μενέαινον.  <br>
            οἳ δ' ἐπεὶ ἀμφοτέρωθεν ἐκαρτύναντο φάλαγγας  <br>
            Τρῶες καὶ Λύκιοι καὶ Μυρμιδόνες καὶ Ἀχαιοί,  <br>
            σύμβαλον ἀμφὶ νέκυι κατατεθνηῶτι μάχεσθαι  <br>
            δεινὸν ἀΰσαντες: μέγα δ' ἔβραχε τεύχεα φωτῶν.  <br>
            Ζεὺς δ' ἐπὶ νύκτ' ὀλοὴν τάνυσε κρατερῇ ὑσμίνῃ,  <br>
            ὄφρα φίλῳ περὶ παιδὶ μάχης ὀλοὸς πόνος εἴη.  <br>
        </P>
        <P><A>16.569</A>  ὦσαν δὲ πρότεροι Τρῶες ἑλίκωπας Ἀχαιούς:  <br>
            βλῆτο γὰρ οὔ τι κάκιστος ἀνὴρ μετὰ Μυρμιδόνεσσιν  <br>
            υἱὸς Ἀγακλῆος μεγαθύμου δῖος Ἐπειγεύς,  <br>
            ὅς ῥ' ἐν Βουδείῳ εὖ ναιομένῳ ἤνασσε  <br>
            τὸ πρίν: ἀτὰρ τότε γ' ἐσθλὸν ἀνεψιὸν ἐξεναρίξας  <br>
            ἐς Πηλῆ' ἱκέτευσε καὶ ἐς Θέτιν ἀργυρόπεζαν:  <br>
            οἳ δ' ἅμ' Ἀχιλλῆϊ ῥηξήνορι πέμπον ἕπεσθαι  <br>
            Ἴλιον εἰς εὔπωλον, ἵνα Τρώεσσι μάχοιτο.  <br>
        </P>
        <P><A>16.577</A>  τόν ῥα τόθ' ἁπτόμενον νέκυος βάλε φαίδιμος Ἕκτωρ  <br>
            χερμαδίῳ κεφαλήν: ἣ δ' ἄνδιχα πᾶσα κεάσθη  <br>
            ἐν κόρυθι βριαρῇ: ὃ δ' ἄρα πρηνὴς ἐπὶ νεκρῷ  <br>
            κάππεσεν, ἀμφὶ δέ μιν θάνατος χύτο θυμοραϊστής.  <br>
        </P>
        <P><A>16.581</A>  Πατρόκλῳ δ' ἄρ' ἄχος γένετο φθιμένου ἑτάροιο,  <br>
            ἴθυσεν δὲ διὰ προμάχων ἴρηκι ἐοικὼς  <br>
            ὠκέϊ, ὅς τ' ἐφόβησε κολοιούς τε ψῆράς τε:  <br>
            ὣς ἰθὺς Λυκίων Πατρόκλεες ἱπποκέλευθε  <br>
            ἔσσυο καὶ Τρώων, κεχόλωσο δὲ κῆρ ἑτάροιο.  <br>
            καί ῥ' ἔβαλε Σθενέλαον Ἰθαιμένεος φίλον υἱὸν  <br>
            αὐχένα χερμαδίῳ, ῥῆξεν δ' ἀπὸ τοῖο τένοντας.  <br>
        </P>
        <P><A>16.588</A>  χώρησαν δ' ὑπό τε πρόμαχοι καὶ φαίδιμος Ἕκτωρ.  <br>
            ὅσση δ' αἰγανέης ῥιπὴ ταναοῖο τέτυκται,  <br>
            ἥν ῥά τ' ἀνὴρ ἀφέῃ πειρώμενος ἢ ἐν ἀέθλῳ  <br>
            ἠὲ καὶ ἐν πολέμῳ δηΐων ὕπο θυμοραϊστέων,  <br>
            τόσσον ἐχώρησαν Τρῶες, ὤσαντο δ' Ἀχαιοί.  <br>
        </P>
        <P><A>16.593</A>  Γλαῦκος δὲ πρῶτος Λυκίων ἀγὸς ἀσπιστάων  <br>
            ἐτράπετ', ἔκτεινεν δὲ Βαθυκλῆα μεγάθυμον  <br>
            Χάλκωνος φίλον υἱόν, ὃς Ἑλλάδι οἰκία ναίων  <br>
            ὄλβῳ τε πλούτῳ τε μετέπρεπε Μυρμιδόνεσσι.  <br>
        </P>
        <P><A>16.597</A>  τὸν μὲν ἄρα Γλαῦκος στῆθος μέσον οὔτασε δουρὶ  <br>
            στρεφθεὶς ἐξαπίνης, ὅτε μιν κατέμαρπτε διώκων:  <br>
            δούπησεν δὲ πεσών: πυκινὸν δ' ἄχος ἔλλαβ' Ἀχαιούς,  <br>
            ὡς ἔπεσ' ἐσθλὸς ἀνήρ: μέγα δὲ Τρῶες κεχάροντο,  <br>
            στὰν δ' ἀμφ' αὐτὸν ἰόντες ἀολλέες: οὐδ' ἄρ' Ἀχαιοὶ  <br>
            ἀλκῆς ἐξελάθοντο, μένος δ' ἰθὺς φέρον αὐτῶν.  <br>
        </P>
        <P><A>16.603</A>  ἔνθ' αὖ Μηριόνης Τρώων ἕλεν ἄνδρα κορυστὴν  <br>
            Λαόγονον θρασὺν υἱὸν Ὀνήτορος, ὃς Διὸς ἱρεὺς  <br>
            Ἰδαίου ἐτέτυκτο, θεὸς δ' ὣς τίετο δήμῳ.  <br>
            τὸν βάλ' ὑπὸ γναθμοῖο καὶ οὔατος: ὦκα δὲ θυμὸς  <br>
            ᾤχετ' ἀπὸ μελέων, στυγερὸς δ' ἄρα μιν σκότος εἷλεν.  <br>
        </P>
        <P><A>16.608</A>  Αἰνείας δ' ἐπὶ Μηριόνῃ δόρυ χάλκεον ἧκεν:  <br>
            ἔλπετο γὰρ τεύξεσθαι ὑπασπίδια προβιβῶντος.  <br>
            ἀλλ' ὃ μὲν ἄντα ἰδὼν ἠλεύατο χάλκεον ἔγχος:  <br>
            πρόσσω γὰρ κατέκυψε, τὸ δ' ἐξόπιθεν δόρυ μακρὸν  <br>
            οὔδει ἐνισκίμφθη, ἐπὶ δ' οὐρίαχος πελεμίχθη  <br>
            ἔγχεος: ἔνθα δ' ἔπειτ' ἀφίει μένος ὄβριμος Ἄρης.  <br>
        </P>
        <P><A>16.614</A>  αἰχμὴ δ' Αἰνείαο κραδαινομένη κατὰ γαίης  <br>
            ᾤχετ', ἐπεί ῥ' ἅλιον στιβαρῆς ἀπὸ χειρὸς ὄρουσεν.  <br>
            Αἰνείας δ' ἄρα θυμὸν ἐχώσατο φώνησέν τε:  <br>
            Μηριόνη τάχα κέν σε καὶ ὀρχηστήν περ ἐόντα  <br>
            ἔγχος ἐμὸν κατέπαυσε διαμπερές, εἴ σ' ἔβαλόν περ.  <br>
        </P>
        <P><A>16.619</A>  τὸν δ' αὖ Μηριόνης δουρικλυτὸς ἀντίον ηὔδα:  <br>
            Αἰνεία χαλεπόν σε καὶ ἴφθιμόν περ ἐόντα  <br>
            πάντων ἀνθρώπων σβέσσαι μένος, ὅς κέ σευ ἄντα  <br>
            ἔλθῃ ἀμυνόμενος: θνητὸς δέ νυ καὶ σὺ τέτυξαι.  <br>
            εἰ καὶ ἐγώ σε βάλοιμι τυχὼν μέσον ὀξέϊ χαλκῷ,  <br>
            αἶψά κε καὶ κρατερός περ ἐὼν καὶ χερσὶ πεποιθὼς  <br>
            εὖχος ἐμοὶ δοίης, ψυχὴν δ' Ἄϊδι κλυτοπώλῳ.  <br>
        </P>
        <P><A>16.626</A>  ὣς φάτο, τὸν δ' ἐνένιπε Μενοιτίου ἄλκιμος υἱός:  <br>
            Μηριόνη τί σὺ ταῦτα καὶ ἐσθλὸς ἐὼν ἀγορεύεις;  <br>
            ὦ πέπον οὔ τοι Τρῶες ὀνειδείοις ἐπέεσσι  <br>
            νεκροῦ χωρήσουσι: πάρος τινὰ γαῖα καθέξει.  <br>
            ἐν γὰρ χερσὶ τέλος πολέμου, ἐπέων δ' ἐνὶ βουλῇ:  <br>
            τὼ οὔ τι χρὴ μῦθον ὀφέλλειν, ἀλλὰ μάχεσθαι.  <br>
            ὣς εἰπὼν ὃ μὲν ἦρχ', ὃ δ' ἅμ' ἕσπετο ἰσόθεος φώς.  <br>
        </P>
        <P><A>16.633</A>  τῶν δ' ὥς τε δρυτόμων ἀνδρῶν ὀρυμαγδὸς ὀρώρει  <br>
            οὔρεος ἐν βήσσῃς, ἕκαθεν δέ τε γίγνετ' ἀκουή,  <br>
            ὣς τῶν ὄρνυτο δοῦπος ἀπὸ χθονὸς εὐρυοδείης  <br>
            χαλκοῦ τε ῥινοῦ τε βοῶν τ' εὐποιητάων,  <br>
            νυσσομένων ξίφεσίν τε καὶ ἔγχεσιν ἀμφιγύοισιν.  <br>
        </P>
        <P><A>16.638</A>  οὐδ' ἂν ἔτι φράδμων περ ἀνὴρ Σαρπηδόνα δῖον  <br>
            ἔγνω, ἐπεὶ βελέεσσι καὶ αἵματι καὶ κονίῃσιν  <br>
            ἐκ κεφαλῆς εἴλυτο διαμπερὲς ἐς πόδας ἄκρους.  <br>
            οἳ δ' αἰεὶ περὶ νεκρὸν ὁμίλεον, ὡς ὅτε μυῖαι  <br>
            σταθμῷ ἔνι βρομέωσι περιγλαγέας κατὰ πέλλας  <br>
            ὥρῃ ἐν εἰαρινῇ, ὅτε τε γλάγος ἄγγεα δεύει:  <br>
        </P>
        <P><A>16.644</A>  ὣς ἄρα τοὶ περὶ νεκρὸν ὁμίλεον, οὐδέ ποτε Ζεὺς  <br>
            τρέψεν ἀπὸ κρατερῆς ὑσμίνης ὄσσε φαεινώ,  <br>
            ἀλλὰ κατ' αὐτοὺς αἰὲν ὅρα καὶ φράζετο θυμῷ,  <br>
            πολλὰ μάλ' ἀμφὶ φόνῳ Πατρόκλου μερμηρίζων,  <br>
            ἢ ἤδη καὶ κεῖνον ἐνὶ κρατερῇ ὑσμίνῃ  <br>
            αὐτοῦ ἐπ' ἀντιθέῳ Σαρπηδόνι φαίδιμος Ἕκτωρ  <br>
            χαλκῷ δῃώσῃ, ἀπό τ' ὤμων τεύχε' ἕληται,  <br>
            ἦ ἔτι καὶ πλεόνεσσιν ὀφέλλειεν πόνον αἰπύν.  <br>
        </P>
        <P><A>16.652</A>  ὧδε δέ οἱ φρονέοντι δοάσσατο κέρδιον εἶναι  <br>
            ὄφρ' ἠῢς θεράπων Πηληϊάδεω Ἀχιλῆος  <br>
            ἐξαῦτις Τρῶάς τε καὶ Ἕκτορα χαλκοκορυστὴν  <br>
            ὤσαιτο προτὶ ἄστυ, πολέων δ' ἀπὸ θυμὸν ἕλοιτο.  <br>
        </P>
        <P><A>16.656</A>  Ἕκτορι δὲ πρωτίστῳ ἀνάλκιδα θυμὸν ἐνῆκεν:  <br>
            ἐς δίφρον δ' ἀναβὰς φύγαδ' ἔτραπε, κέκλετο δ' ἄλλους  <br>
        </P>
        <P><A>16.658</A>  Τρῶας φευγέμεναι: γνῶ γὰρ Διὸς ἱρὰ τάλαντα.  <br>
            ἔνθ' οὐδ' ἴφθιμοι Λύκιοι μένον, ἀλλὰ φόβηθεν  <br>
            πάντες, ἐπεὶ βασιλῆα ἴδον βεβλαμμένον ἦτορ  <br>
            κείμενον ἐν νεκύων ἀγύρει: πολέες γὰρ ἐπ' αὐτῷ  <br>
            κάππεσον, εὖτ' ἔριδα κρατερὴν ἐτάνυσσε Κρονίων.  <br>
        </P>
        <P><A>16.663</A>  οἳ δ' ἄρ' ἀπ' ὤμοιιν Σαρπηδόνος ἔντε' ἕλοντο  <br>
            χάλκεα μαρμαίροντα, τὰ μὲν κοίλας ἐπὶ νῆας  <br>
            δῶκε φέρειν ἑτάροισι Μενοιτίου ἄλκιμος υἱός.  <br>
        </P>
        <P><A>16.666</A>  καὶ τότ' Ἀπόλλωνα προσέφη νεφεληγερέτα Ζεύς:  <br>
            εἰ δ' ἄγε νῦν φίλε Φοῖβε, κελαινεφὲς αἷμα κάθηρον  <br>
            ἐλθὼν ἐκ βελέων Σαρπηδόνα, καί μιν ἔπειτα  <br>
            πολλὸν ἀπὸ πρὸ φέρων λοῦσον ποταμοῖο ῥοῇσι  <br>
            χρῖσόν τ' ἀμβροσίῃ, περὶ δ' ἄμβροτα εἵματα ἕσσον:  <br>
        </P>
        <P><A>16.671</A>  πέμπε δέ μιν πομποῖσιν ἅμα κραιπνοῖσι φέρεσθαι  <br>
            ὕπνῳ καὶ θανάτῳ διδυμάοσιν, οἵ ῥά μιν ὦκα  <br>
            θήσουσ' ἐν Λυκίης εὐρείης πίονι δήμῳ,  <br>
            ἔνθά ἑ ταρχύσουσι κασίγνητοί τε ἔται τε  <br>
            τύμβῳ τε στήλῃ τε: τὸ γὰρ γέρας ἐστὶ θανόντων.  <br>
        </P>
        <P><A>16.676</A>  ὣς ἔφατ', οὐδ' ἄρα πατρὸς ἀνηκούστησεν Ἀπόλλων.  <br>
            βῆ δὲ κατ' Ἰδαίων ὀρέων ἐς φύλοπιν αἰνήν,  <br>
            αὐτίκα δ' ἐκ βελέων Σαρπηδόνα δῖον ἀείρας  <br>
            πολλὸν ἀπὸ πρὸ φέρων λοῦσεν ποταμοῖο ῥοῇσι  <br>
            χρῖσέν τ' ἀμβροσίῃ, περὶ δ' ἄμβροτα εἵματα ἕσσε:  <br>
            πέμπε δέ μιν πομποῖσιν ἅμα κραιπνοῖσι φέρεσθαι,  <br>
            ὕπνῳ καὶ θανάτῳ διδυμάοσιν, οἵ ῥά μιν ὦκα  <br>
            κάτθεσαν ἐν Λυκίης εὐρείης πίονι δήμῳ.  <br>
        </P>
        <P><A>16.684</A>  Πάτροκλος δ' ἵπποισι καὶ Αὐτομέδοντι κελεύσας  <br>
            Τρῶας καὶ Λυκίους μετεκίαθε, καὶ μέγ' ἀάσθη  <br>
            νήπιος: εἰ δὲ ἔπος Πηληϊάδαο φύλαξεν  <br>
            ἦ τ' ἂν ὑπέκφυγε κῆρα κακὴν μέλανος θανάτοιο.  <br>
            ἀλλ' αἰεί τε Διὸς κρείσσων νόος ἠέ περ ἀνδρῶν:  <br>
            ὅς τε καὶ ἄλκιμον ἄνδρα φοβεῖ καὶ ἀφείλετο νίκην  <br>
            ῥηϊδίως, ὅτε δ' αὐτὸς ἐποτρύνῃσι μάχεσθαι:  <br>
            ὅς οἱ καὶ τότε θυμὸν ἐνὶ στήθεσσιν ἀνῆκεν.  <br>
        </P>
        <P><A>16.692</A>  ἔνθα τίνα πρῶτον τίνα δ' ὕστατον ἐξενάριξας  <br>
            Πατρόκλεις, ὅτε δή σε θεοὶ θάνατον δὲ κάλεσσαν;  <br>
            Ἄδρηστον μὲν πρῶτα καὶ Αὐτόνοον καὶ Ἔχεκλον  <br>
            καὶ Πέριμον Μεγάδην καὶ Ἐπίστορα καὶ Μελάνιππον,  <br>
            αὐτὰρ ἔπειτ' Ἔλασον καὶ Μούλιον ἠδὲ Πυλάρτην:  <br>
            τοὺς ἕλεν: οἳ δ' ἄλλοι φύγαδε μνώοντο ἕκαστος.  <br>
        </P>
        <P><A>16.698</A>  ἔνθά κεν ὑψίπυλον Τροίην ἕλον υἷες Ἀχαιῶν  <br>
            Πατρόκλου ὑπὸ χερσί, περὶ πρὸ γὰρ ἔγχεϊ θῦεν,  <br>
            εἰ μὴ Ἀπόλλων Φοῖβος ἐϋδμήτου ἐπὶ πύργου  <br>
            ἔστη τῷ ὀλοὰ φρονέων, Τρώεσσι δ' ἀρήγων.  <br>
        </P>
        <P><A>16.702</A>  τρὶς μὲν ἐπ' ἀγκῶνος βῆ τείχεος ὑψηλοῖο  <br>
            Πάτροκλος, τρὶς δ' αὐτὸν ἀπεστυφέλιξεν Ἀπόλλων  <br>
            χείρεσσ' ἀθανάτῃσι φαεινὴν ἀσπίδα νύσσων.  <br>
        </P>
        <P><A>16.705</A>  ἀλλ' ὅτε δὴ τὸ τέταρτον ἐπέσσυτο δαίμονι ἶσος,  <br>
            δεινὰ δ' ὁμοκλήσας ἔπεα πτερόεντα προσηύδα:  <br>
            χάζεο διογενὲς Πατρόκλεες: οὔ νύ τοι αἶσα  <br>
            σῷ ὑπὸ δουρὶ πόλιν πέρθαι Τρώων ἀγερώχων,  <br>
            οὐδ' ὑπ' Ἀχιλλῆος, ὅς περ σέο πολλὸν ἀμείνων.  <br>
            ὣς φάτο, Πάτροκλος δ' ἀνεχάζετο πολλὸν ὀπίσσω  <br>
            μῆνιν ἀλευάμενος ἑκατηβόλου Ἀπόλλωνος.  <br>
        </P>
        <P><A>16.712</A>  Ἕκτωρ δ' ἐν Σκαιῇσι πύλῃς ἔχε μώνυχας ἵππους:  <br>
            δίζε γὰρ ἠὲ μάχοιτο κατὰ κλόνον αὖτις ἐλάσσας,  <br>
            ἦ λαοὺς ἐς τεῖχος ὁμοκλήσειεν ἀλῆναι.  <br>
        </P>
        <P><A>16.715</A>  ταῦτ' ἄρα οἱ φρονέοντι παρίστατο Φοῖβος Ἀπόλλων  <br>
            ἀνέρι εἰσάμενος αἰζηῷ τε κρατερῷ τε  <br>
            Ἀσίῳ, ὃς μήτρως ἦν Ἕκτορος ἱπποδάμοιο  <br>
            αὐτοκασίγνητος Ἑκάβης, υἱὸς δὲ Δύμαντος,  <br>
            ὃς Φρυγίῃ ναίεσκε ῥοῇς ἔπι Σαγγαρίοιο:  <br>
        </P>
        <P><A>16.720</A>  τῷ μιν ἐεισάμενος προσέφη Διὸς υἱὸς Ἀπόλλων:  <br>
            Ἕκτορ τίπτε μάχης ἀποπαύεαι; οὐδέ τί σε χρή.  <br>
            αἴθ' ὅσον ἥσσων εἰμί, τόσον σέο φέρτερος εἴην:  <br>
            τώ κε τάχα στυγερῶς πολέμου ἀπερωήσειας.  <br>
            ἀλλ' ἄγε Πατρόκλῳ ἔφεπε κρατερώνυχας ἵππους,  <br>
            αἴ κέν πώς μιν ἕλῃς, δώῃ δέ τοι εὖχος Ἀπόλλων.  <br>
        </P>
        <P><A>16.726</A>  ὣς εἰπὼν ὃ μὲν αὖτις ἔβη θεὸς ἂμ πόνον ἀνδρῶν,  <br>
            Κεβριόνῃ δ' ἐκέλευσε δαΐφρονι φαίδιμος Ἕκτωρ  <br>
            ἵππους ἐς πόλεμον πεπληγέμεν. αὐτὰρ Ἀπόλλων  <br>
            δύσεθ' ὅμιλον ἰών, ἐν δὲ κλόνον Ἀργείοισιν  <br>
            ἧκε κακόν, Τρωσὶν δὲ καὶ Ἕκτορι κῦδος ὄπαζεν.  <br>
        </P>
        <P><A>16.731</A>  Ἕκτωρ δ' ἄλλους μὲν Δαναοὺς ἔα οὐδ' ἐνάριζεν:  <br>
            αὐτὰρ ὃ Πατρόκλῳ ἔφεπε κρατερώνυχας ἵππους.  <br>
            Πάτροκλος δ' ἑτέρωθεν ἀφ' ἵππων ἆλτο χαμᾶζε  <br>
            σκαιῇ ἔγχος ἔχων: ἑτέρηφι δὲ λάζετο πέτρον  <br>
            μάρμαρον ὀκριόεντα τόν οἱ περὶ χεὶρ ἐκάλυψεν,  <br>
        </P>
        <P><A>16.736</A>  ἧκε δ' ἐρεισάμενος, οὐδὲ δὴν χάζετο φωτός,  <br>
            οὐδ' ἁλίωσε βέλος, βάλε δ' Ἕκτορος ἡνιοχῆα  <br>
            Κεβριόνην νόθον υἱὸν ἀγακλῆος Πριάμοιο  <br>
            ἵππων ἡνί' ἔχοντα μετώπιον ὀξέϊ λᾶϊ.  <br>
        </P>
        <P><A>16.740</A>  ἀμφοτέρας δ' ὀφρῦς σύνελεν λίθος, οὐδέ οἱ ἔσχεν  <br>
            ὀστέον, ὀφθαλμοὶ δὲ χαμαὶ πέσον ἐν κονίῃσιν  <br>
            αὐτοῦ πρόσθε ποδῶν: ὃ δ' ἄρ' ἀρνευτῆρι ἐοικὼς  <br>
            κάππεσ' ἀπ' εὐεργέος δίφρου, λίπε δ' ὀστέα θυμός.  <br>
        </P>
        <P><A>16.744</A>  τὸν δ' ἐπικερτομέων προσέφης Πατρόκλεες ἱππεῦ:  <br>
            ὢ πόποι ἦ μάλ' ἐλαφρὸς ἀνήρ, ὡς ῥεῖα κυβιστᾷ.  <br>
            εἰ δή που καὶ πόντῳ ἐν ἰχθυόεντι γένοιτο,  <br>
            πολλοὺς ἂν κορέσειεν ἀνὴρ ὅδε τήθεα διφῶν  <br>
            νηὸς ἀποθρῴσκων, εἰ καὶ δυσπέμφελος εἴη,  <br>
            ὡς νῦν ἐν πεδίῳ ἐξ ἵππων ῥεῖα κυβιστᾷ.  <br>
            ἦ ῥα καὶ ἐν Τρώεσσι κυβιστητῆρες ἔασιν.  <br>
        </P>
        <P><A>16.751</A>  ὣς εἰπὼν ἐπὶ Κεβριόνῃ ἥρωϊ βεβήκει  <br>
            οἶμα λέοντος ἔχων, ὅς τε σταθμοὺς κεραΐζων  <br>
            ἔβλητο πρὸς στῆθος, ἑή τέ μιν ὤλεσεν ἀλκή:  <br>
            ὣς ἐπὶ Κεβριόνῃ Πατρόκλεες ἆλσο μεμαώς.  <br>
            Ἕκτωρ δ' αὖθ' ἑτέρωθεν ἀφ' ἵππων ἆλτο χαμᾶζε.  <br>
        </P>
        <P><A>16.756</A>  τὼ περὶ Κεβριόναο λέονθ' ὣς δηρινθήτην,  <br>
            ὥ τ' ὄρεος κορυφῇσι περὶ κταμένης ἐλάφοιο  <br>
            ἄμφω πεινάοντε μέγα φρονέοντε μάχεσθον:  <br>
            ὣς περὶ Κεβριόναο δύω μήστωρες ἀϋτῆς  <br>
            Πάτροκλός τε Μενοιτιάδης καὶ φαίδιμος Ἕκτωρ  <br>
            ἵεντ' ἀλλήλων ταμέειν χρόα νηλέϊ χαλκῷ.  <br>
        </P>
        <P><A>16.762</A>  Ἕκτωρ μὲν κεφαλῆφιν ἐπεὶ λάβεν οὐχὶ μεθίει:  <br>
            Πάτροκλος δ' ἑτέρωθεν ἔχεν ποδός: οἳ δὲ δὴ ἄλλοι  <br>
            Τρῶες καὶ Δαναοὶ σύναγον κρατερὴν ὑσμίνην.  <br>
            ὡς δ' Εὖρός τε Νότος τ' ἐριδαίνετον ἀλλήλοιιν  <br>
            οὔρεος ἐν βήσσῃς βαθέην πελεμιζέμεν ὕλην  <br>
            φηγόν τε μελίην τε τανύφλοιόν τε κράνειαν,  <br>
            αἵ τε πρὸς ἀλλήλας ἔβαλον τανυήκεας ὄζους  <br>
            ἠχῇ θεσπεσίῃ, πάταγος δέ τε ἀγνυμενάων,  <br>
        </P>
        <P><A>16.770</A>  ὣς Τρῶες καὶ Ἀχαιοὶ ἐπ' ἀλλήλοισι θορόντες  <br>
            δῄουν, οὐδ' ἕτεροι μνώοντ' ὀλοοῖο φόβοιο.  <br>
            πολλὰ δὲ Κεβριόνην ἀμφ' ὀξέα δοῦρα πεπήγει  <br>
            ἰοί τε πτερόεντες ἀπὸ νευρῆφι θορόντες,  <br>
            πολλὰ δὲ χερμάδια μεγάλ' ἀσπίδας ἐστυφέλιξαν  <br>
            μαρναμένων ἀμφ' αὐτόν: ὃ δ' ἐν στροφάλιγγι κονίης  <br>
            κεῖτο μέγας μεγαλωστί, λελασμένος ἱπποσυνάων.  <br>
        </P>
        <P><A>16.777</A>  ὄφρα μὲν Ἠέλιος μέσον οὐρανὸν ἀμφιβεβήκει,  <br>
            τόφρα μάλ' ἀμφοτέρων βέλε' ἥπτετο, πῖπτε δὲ λαός:  <br>
            ἦμος δ' Ἠέλιος μετενίσετο βουλυτὸν δέ,  <br>
            καὶ τότε δή ῥ' ὑπὲρ αἶσαν Ἀχαιοὶ φέρτεροι ἦσαν.  <br>
            ἐκ μὲν Κεβριόνην βελέων ἥρωα ἔρυσσαν  <br>
            Τρώων ἐξ ἐνοπῆς, καὶ ἀπ' ὤμων τεύχε' ἕλοντο,  <br>
        </P>
        <P><A>16.783</A>  Πάτροκλος δὲ Τρωσὶ κακὰ φρονέων ἐνόρουσε.  <br>
            τρὶς μὲν ἔπειτ' ἐπόρουσε θοῷ ἀτάλαντος Ἄρηϊ  <br>
            σμερδαλέα ἰάχων, τρὶς δ' ἐννέα φῶτας ἔπεφνεν.  <br>
            ἀλλ' ὅτε δὴ τὸ τέταρτον ἐπέσσυτο δαίμονι ἶσος,  <br>
            ἔνθ' ἄρα τοι Πάτροκλε φάνη βιότοιο τελευτή:  <br>
        </P>
        <P><A>16.788</A>  ἤντετο γάρ τοι Φοῖβος ἐνὶ κρατερῇ ὑσμίνῃ  <br>
            δεινός: ὃ μὲν τὸν ἰόντα κατὰ κλόνον οὐκ ἐνόησεν,  <br>
            ἠέρι γὰρ πολλῇ κεκαλυμμένος ἀντεβόλησε:  <br>
            στῆ δ' ὄπιθεν, πλῆξεν δὲ μετάφρενον εὐρέε τ' ὤμω  <br>
            χειρὶ καταπρηνεῖ, στρεφεδίνηθεν δέ οἱ ὄσσε.  <br>
        </P>
        <P><A>16.793</A>  τοῦ δ' ἀπὸ μὲν κρατὸς κυνέην βάλε Φοῖβος Ἀπόλλων:  <br>
            ἣ δὲ κυλινδομένη καναχὴν ἔχε ποσσὶν ὑφ' ἵππων  <br>
            αὐλῶπις τρυφάλεια, μιάνθησαν δὲ ἔθειραι  <br>
            αἵματι καὶ κονίῃσι: πάρος γε μὲν οὐ θέμις ἦεν  <br>
            ἱππόκομον πήληκα μιαίνεσθαι κονίῃσιν,  <br>
            ἀλλ' ἀνδρὸς θείοιο κάρη χαρίεν τε μέτωπον  <br>
            ῥύετ' Ἀχιλλῆος: τότε δὲ Ζεὺς Ἕκτορι δῶκεν  <br>
            ᾗ κεφαλῇ φορέειν, σχεδόθεν δέ οἱ ἦεν ὄλεθρος.  <br>
        </P>
        <P><A>16.801</A>  πᾶν δέ οἱ ἐν χείρεσσιν ἄγη δολιχόσκιον ἔγχος  <br>
            βριθὺ μέγα στιβαρὸν κεκορυθμένον: αὐτὰρ ἀπ' ὤμων  <br>
            ἀσπὶς σὺν τελαμῶνι χαμαὶ πέσε τερμιόεσσα.  <br>
            λῦσε δέ οἱ θώρηκα ἄναξ Διὸς υἱὸς Ἀπόλλων.  <br>
        </P>
        <P><A>16.805</A>  τὸν δ' ἄτη φρένας εἷλε, λύθεν δ' ὑπὸ φαίδιμα γυῖα,  <br>
            στῆ δὲ ταφών: ὄπιθεν δὲ μετάφρενον ὀξέϊ δουρὶ  <br>
            ὤμων μεσσηγὺς σχεδόθεν βάλε Δάρδανος ἀνὴρ  <br>
            Πανθοΐδης Εὔφορβος, ὃς ἡλικίην ἐκέκαστο  <br>
            ἔγχεΐ θ' ἱπποσύνῃ τε πόδεσσί τε καρπαλίμοισι:  <br>
            καὶ γὰρ δὴ τότε φῶτας ἐείκοσι βῆσεν ἀφ' ἵππων  <br>
            πρῶτ' ἐλθὼν σὺν ὄχεσφι διδασκόμενος πολέμοιο:  <br>
        </P>
        <P><A>16.812</A>  ὅς τοι πρῶτος ἐφῆκε βέλος Πατρόκλεες ἱππεῦ  <br>
            οὐδὲ δάμασσ': ὃ μὲν αὖτις ἀνέδραμε, μίκτο δ' ὁμίλῳ,  <br>
            ἐκ χροὸς ἁρπάξας δόρυ μείλινον, οὐδ' ὑπέμεινε  <br>
            Πάτροκλον γυμνόν περ ἐόντ' ἐν δηϊοτῆτι.  <br>
            Πάτροκλος δὲ θεοῦ πληγῇ καὶ δουρὶ δαμασθεὶς  <br>
            ἂψ ἑτάρων εἰς ἔθνος ἐχάζετο κῆρ' ἀλεείνων.  <br>
        </P>
        <P><A>16.818</A>  Ἕκτωρ δ' ὡς εἶδεν Πατροκλῆα μεγάθυμον  <br>
            ἂψ ἀναχαζόμενον βεβλημένον ὀξέϊ χαλκῷ,  <br>
            ἀγχίμολόν ῥά οἱ ἦλθε κατὰ στίχας, οὖτα δὲ δουρὶ  <br>
            νείατον ἐς κενεῶνα, διὰ πρὸ δὲ χαλκὸν ἔλασσε:  <br>
            δούπησεν δὲ πεσών, μέγα δ' ἤκαχε λαὸν Ἀχαιῶν:  <br>
        </P>
        <P><A>16.823</A>  ὡς δ' ὅτε σῦν ἀκάμαντα λέων ἐβιήσατο χάρμῃ,  <br>
            ὥ τ' ὄρεος κορυφῇσι μέγα φρονέοντε μάχεσθον  <br>
            πίδακος ἀμφ' ὀλίγης: ἐθέλουσι δὲ πιέμεν ἄμφω:  <br>
            πολλὰ δέ τ' ἀσθμαίνοντα λέων ἐδάμασσε βίηφιν:  <br>
            ὣς πολέας πεφνόντα Μενοιτίου ἄλκιμον υἱὸν  <br>
            Ἕκτωρ Πριαμίδης σχεδὸν ἔγχεϊ θυμὸν ἀπηύρα,  <br>
            καί οἱ ἐπευχόμενος ἔπεα πτερόεντα προσηύδα:  <br>
        </P>
        <P><A>16.830</A>  Πάτροκλ' ἦ που ἔφησθα πόλιν κεραϊξέμεν ἁμήν,  <br>
            Τρωϊάδας δὲ γυναῖκας ἐλεύθερον ἦμαρ ἀπούρας  <br>
            ἄξειν ἐν νήεσσι φίλην ἐς πατρίδα γαῖαν  <br>
            νήπιε: τάων δὲ πρόσθ' Ἕκτορος ὠκέες ἵπποι  <br>
            ποσσὶν ὀρωρέχαται πολεμίζειν: ἔγχεϊ δ' αὐτὸς  <br>
            Τρωσὶ φιλοπτολέμοισι μεταπρέπω, ὅ σφιν ἀμύνω  <br>
            ἦμαρ ἀναγκαῖον: σὲ δέ τ' ἐνθάδε γῦπες ἔδονται.  <br>
        </P>
        <P><A>16.837</A>  ἆ δείλ', οὐδέ τοι ἐσθλὸς ἐὼν χραίσμησεν Ἀχιλλεύς,  <br>
            ὅς πού τοι μάλα πολλὰ μένων ἐπετέλλετ' ἰόντι:  <br>
            μή μοι πρὶν ἰέναι Πατρόκλεες ἱπποκέλευθε  <br>
            νῆας ἔπι γλαφυρὰς πρὶν Ἕκτορος ἀνδροφόνοιο  <br>
            αἱματόεντα χιτῶνα περὶ στήθεσσι δαΐξαι.  <br>
            ὥς πού σε προσέφη, σοὶ δὲ φρένας ἄφρονι πεῖθε.  <br>
        </P>
        <P><A>16.843</A>  τὸν δ' ὀλιγοδρανέων προσέφης Πατρόκλεες ἱππεῦ:  <br>
            ἤδη νῦν Ἕκτορ μεγάλ' εὔχεο: σοὶ γὰρ ἔδωκε  <br>
            νίκην Ζεὺς Κρονίδης καὶ Ἀπόλλων, οἵ με δάμασσαν  <br>
            ῥηιδίως: αὐτοὶ γὰρ ἀπ' ὤμων τεύχε' ἕλοντο.  <br>
            τοιοῦτοι δ' εἴ πέρ μοι ἐείκοσιν ἀντεβόλησαν,  <br>
            πάντές κ' αὐτόθ' ὄλοντο ἐμῷ ὑπὸ δουρὶ δαμέντες.  <br>
        </P>
        <P><A>16.849</A>  ἀλλά με μοῖρ' ὀλοὴ καὶ Λητοῦς ἔκτανεν υἱός,  <br>
            ἀνδρῶν δ' Εὔφορβος: σὺ δέ με τρίτος ἐξεναρίζεις.  <br>
            ἄλλο δέ τοι ἐρέω, σὺ δ' ἐνὶ φρεσὶ βάλλεο σῇσιν:  <br>
            οὔ θην οὐδ' αὐτὸς δηρὸν βέῃ, ἀλλά τοι ἤδη  <br>
            ἄγχι παρέστηκεν θάνατος καὶ μοῖρα κραταιὴ  <br>
            χερσὶ δαμέντ' Ἀχιλῆος ἀμύμονος Αἰακίδαο.  <br>
        </P>
        <P><A>16.855</A>  ὣς ἄρα μιν εἰπόντα τέλος θανάτοιο κάλυψε:  <br>
            ψυχὴ δ' ἐκ ῥεθέων πταμένη Ἄϊδος δὲ βεβήκει  <br>
            ὃν πότμον γοόωσα λιποῦσ' ἀνδροτῆτα καὶ ἥβην.  <br>
        </P>
        <P><A>16.858</A>  τὸν καὶ τεθνηῶτα προσηύδα φαίδιμος Ἕκτωρ:  <br>
            Πατρόκλεις τί νύ μοι μαντεύεαι αἰπὺν ὄλεθρον;  <br>
            τίς δ' οἶδ' εἴ κ' Ἀχιλεὺς Θέτιδος πάϊς ἠϋκόμοιο  <br>
            φθήῃ ἐμῷ ὑπὸ δουρὶ τυπεὶς ἀπὸ θυμὸν ὀλέσσαι;  <br>
        </P>
        <P><A>16.862</A>  ὣς ἄρα φωνήσας δόρυ χάλκεον ἐξ ὠτειλῆς  <br>
            εἴρυσε λὰξ προσβάς, τὸν δ' ὕπτιον ὦσ' ἀπὸ δουρός.  <br>
            αὐτίκα δὲ ξὺν δουρὶ μετ' Αὐτομέδοντα βεβήκει  <br>
            ἀντίθεον θεράποντα ποδώκεος Αἰακίδαο:  <br>
            ἵετο γὰρ βαλέειν: τὸν δ' ἔκφερον ὠκέες ἵπποι  <br>
            ἄμβροτοι, οὓς Πηλῆϊ θεοὶ δόσαν ἀγλαὰ δῶρα.  <br>
        </P>
        <h4>ΙΛΙΑΔΟΣ Ρ</h4>
        <P><A>17.1</A>  οὐδ' ἔλαθ' Ἀτρέος υἱὸν ἀρηΐφιλον Μενέλαον  <br>
            Πάτροκλος Τρώεσσι δαμεὶς ἐν δηϊοτῆτι.  <br>
            βῆ δὲ διὰ προμάχων κεκορυθμένος αἴθοπι χαλκῷ,  <br>
            ἀμφὶ δ' ἄρ' αὐτῷ βαῖν' ὥς τις περὶ πόρτακι μήτηρ  <br>
            πρωτοτόκος κινυρὴ οὐ πρὶν εἰδυῖα τόκοιο:  <br>
            ὣς περὶ Πατρόκλῳ βαῖνε ξανθὸς Μενέλαος.  <br>
            πρόσθε δέ οἱ δόρυ τ' ἔσχε καὶ ἀσπίδα πάντοσ' ἐΐσην,  <br>
            τὸν κτάμεναι μεμαὼς ὅς τις τοῦ γ' ἀντίος ἔλθοι.  <br>
        </P>
        <P><A>17.9</A>  οὐδ' ἄρα Πάνθου υἱὸς ἐϋμμελίης ἀμέλησε  <br>
            Πατρόκλοιο πεσόντος ἀμύμονος: ἄγχι δ' ἄρ' αὐτοῦ  <br>
            ἔστη, καὶ προσέειπεν ἀρηΐφιλον Μενέλαον:  <br>
            Ἀτρεΐδη Μενέλαε διοτρεφὲς ὄρχαμε λαῶν  <br>
            χάζεο, λεῖπε δὲ νεκρόν, ἔα δ' ἔναρα βροτόεντα:  <br>
            οὐ γάρ τις πρότερος Τρώων κλειτῶν τ' ἐπικούρων  <br>
            Πάτροκλον βάλε δουρὶ κατὰ κρατερὴν ὑσμίνην:  <br>
            τώ με ἔα κλέος ἐσθλὸν ἐνὶ Τρώεσσιν ἀρέσθαι,  <br>
            μή σε βάλω, ἀπὸ δὲ μελιηδέα θυμὸν ἕλωμαι.  <br>
        </P>
        <P><A>17.18</A>  τὸν δὲ μέγ' ὀχθήσας προσέφη ξανθὸς Μενέλαος:  <br>
            Ζεῦ πάτερ οὐ μὲν καλὸν ὑπέρβιον εὐχετάασθαι.  <br>
            οὔτ' οὖν παρδάλιος τόσσον μένος οὔτε λέοντος  <br>
            οὔτε συὸς κάπρου ὀλοόφρονος, οὗ τε μέγιστος  <br>
            θυμὸς ἐνὶ στήθεσσι περὶ σθένεϊ βλεμεαίνει,  <br>
            ὅσσον Πάνθου υἷες ἐϋμμελίαι φρονέουσιν.  <br>
        </P>
        <P><A>17.24</A>  οὐδὲ μὲν οὐδὲ βίη Ὑπερήνορος ἱπποδάμοιο  <br>
            ἧς ἥβης ἀπόνηθ', ὅτε μ' ὤνατο καί μ' ὑπέμεινε  <br>
            καί μ' ἔφατ' ἐν Δαναοῖσιν ἐλέγχιστον πολεμιστὴν  <br>
            ἔμμεναι: οὐδέ ἕ φημι πόδεσσί γε οἷσι κιόντα  <br>
            εὐφρῆναι ἄλοχόν τε φίλην κεδνούς τε τοκῆας.  <br>
        </P>
        <P><A>17.29</A>  ὥς θην καὶ σὸν ἐγὼ λύσω μένος εἴ κέ μευ ἄντα  <br>
            στήῃς: ἀλλά σ' ἔγωγ' ἀναχωρήσαντα κελεύω  <br>
            ἐς πληθὺν ἰέναι, μηδ' ἀντίος ἵστασ' ἐμεῖο  <br>
            πρίν τι κακὸν παθέειν: ῥεχθὲν δέ τε νήπιος ἔγνω.  <br>
        </P>
        <P><A>17.33</A>  ὣς φάτο, τὸν δ' οὐ πεῖθεν: ἀμειβόμενος δὲ προσηύδα:  <br>
            νῦν μὲν δὴ Μενέλαε διοτρεφὲς ἦ μάλα τείσεις  <br>
            γνωτὸν ἐμὸν τὸν ἔπεφνες, ἐπευχόμενος δ' ἀγορεύεις,  <br>
            χήρωσας δὲ γυναῖκα μυχῷ θαλάμοιο νέοιο,  <br>
            ἀρητὸν δὲ τοκεῦσι γόον καὶ πένθος ἔθηκας.  <br>
        </P>
        <P><A>17.38</A>  ἦ κέ σφιν δειλοῖσι γόου κατάπαυμα γενοίμην  <br>
            εἴ κεν ἐγὼ κεφαλήν τε τεὴν καὶ τεύχε' ἐνείκας  <br>
            Πάνθῳ ἐν χείρεσσι βάλω καὶ Φρόντιδι δίῃ.  <br>
            ἀλλ' οὐ μὰν ἔτι δηρὸν ἀπείρητος πόνος ἔσται  <br>
            οὐδ' ἔτ' ἀδήριτος ἤτ' ἀλκῆς ἤτε φόβοιο.  <br>
        </P>
        <P><A>17.43</A>  ὣς εἰπὼν οὔτησε κατ' ἀσπίδα πάντοσ' ἐΐσην:  <br>
            οὐδ' ἔρρηξεν χαλκός, ἀνεγνάμφθη δέ οἱ αἰχμὴ  <br>
            ἀσπίδ' ἐνὶ κρατερῇ: ὃ δὲ δεύτερος ὄρνυτο χαλκῷ  <br>
            Ἀτρεΐδης Μενέλαος ἐπευξάμενος Διὶ πατρί:  <br>
        </P>
        <P><A>17.47</A>  ἂψ δ' ἀναχαζομένοιο κατὰ στομάχοιο θέμεθλα  <br>
            νύξ', ἐπὶ δ' αὐτὸς ἔρεισε βαρείῃ χειρὶ πιθήσας:  <br>
            ἀντικρὺ δ' ἁπαλοῖο δι' αὐχένος ἤλυθ' ἀκωκή,  <br>
            δούπησεν δὲ πεσών, ἀράβησε δὲ τεύχε' ἐπ' αὐτῷ.  <br>
            αἵματί οἱ δεύοντο κόμαι Χαρίτεσσιν ὁμοῖαι  <br>
            πλοχμοί θ', οἳ χρυσῷ τε καὶ ἀργύρῳ ἐσφήκωντο.  <br>
        </P>
        <P><A>17.53</A>  οἷον δὲ τρέφει ἔρνος ἀνὴρ ἐριθηλὲς ἐλαίης  <br>
            χώρῳ ἐν οἰοπόλῳ, ὅθ' ἅλις ἀναβέβροχεν ὕδωρ,  <br>
            καλὸν τηλεθάον: τὸ δέ τε πνοιαὶ δονέουσι  <br>
            παντοίων ἀνέμων, καί τε βρύει ἄνθεϊ λευκῷ:  <br>
            ἐλθὼν δ' ἐξαπίνης ἄνεμος σὺν λαίλαπι πολλῇ  <br>
            βόθρου τ' ἐξέστρεψε καὶ ἐξετάνυσσ' ἐπὶ γαίῃ:  <br>
            τοῖον Πάνθου υἱὸν ἐϋμμελίην Εὔφορβον  <br>
            Ἀτρεΐδης Μενέλαος ἐπεὶ κτάνε τεύχε' ἐσύλα.  <br>
        </P>
        <P><A>17.61</A>  ὡς δ' ὅτε τίς τε λέων ὀρεσίτροφος ἀλκὶ πεποιθὼς  <br>
            βοσκομένης ἀγέλης βοῦν ἁρπάσῃ ἥ τις ἀρίστη:  <br>
            τῆς δ' ἐξ αὐχέν' ἔαξε λαβὼν κρατεροῖσιν ὀδοῦσι  <br>
            πρῶτον, ἔπειτα δέ θ' αἷμα καὶ ἔγκατα πάντα λαφύσσει  <br>
            δῃῶν: ἀμφὶ δὲ τόν γε κύνες τ' ἄνδρές τε νομῆες  <br>
            πολλὰ μάλ' ἰύζουσιν ἀπόπροθεν οὐδ' ἐθέλουσιν  <br>
            ἀντίον ἐλθέμεναι: μάλα γὰρ χλωρὸν δέος αἱρεῖ:  <br>
            ὣς τῶν οὔ τινι θυμὸς ἐνὶ στήθεσσιν ἐτόλμα  <br>
            ἀντίον ἐλθέμεναι Μενελάου κυδαλίμοιο.  <br>
        </P>
        <P><A>17.70</A>  ἔνθά κε ῥεῖα φέροι κλυτὰ τεύχεα Πανθοΐδαο  <br>
            Ἀτρεΐδης, εἰ μή οἱ ἀγάσσατο Φοῖβος Ἀπόλλων,  <br>
            ὅς ῥά οἱ Ἕκτορ' ἐπῶρσε θοῷ ἀτάλαντον Ἄρηϊ  <br>
            ἀνέρι εἰσάμενος Κικόνων ἡγήτορι Μέντῃ:  <br>
            καί μιν φωνήσας ἔπεα πτερόεντα προσηύδα:  <br>
        </P>
        <P><A>17.75</A>  Ἕκτορ νῦν σὺ μὲν ὧδε θέεις ἀκίχητα διώκων  <br>
            ἵππους Αἰακίδαο δαΐφρονος: οἳ δ' ἀλεγεινοὶ  <br>
            ἀνδράσι γε θνητοῖσι δαμήμεναι ἠδ' ὀχέεσθαι  <br>
            ἄλλῳ γ' ἢ Ἀχιλῆϊ, τὸν ἀθανάτη τέκε μήτηρ.  <br>
            τόφρα δέ τοι Μενέλαος ἀρήϊος Ἀτρέος υἱὸς  <br>
            Πατρόκλῳ περιβὰς Τρώων τὸν ἄριστον ἔπεφνε  <br>
            Πανθοΐδην Εὔφορβον, ἔπαυσε δὲ θούριδος ἀλκῆς.  <br>
        </P>
        <P><A>17.82</A>  ὣς εἰπὼν ὃ μὲν αὖτις ἔβη θεὸς ἂμ πόνον ἀνδρῶν,  <br>
            Ἕκτορα δ' αἰνὸν ἄχος πύκασε φρένας ἀμφὶ μελαίνας:  <br>
            πάπτηνεν δ' ἄρ' ἔπειτα κατὰ στίχας, αὐτίκα δ' ἔγνω  <br>
            τὸν μὲν ἀπαινύμενον κλυτὰ τεύχεα, τὸν δ' ἐπὶ γαίῃ  <br>
            κείμενον: ἔρρει δ' αἷμα κατ' οὐταμένην ὠτειλήν.  <br>
            βῆ δὲ διὰ προμάχων κεκορυθμένος αἴθοπι χαλκῷ  <br>
            ὀξέα κεκλήγων φλογὶ εἴκελος Ἡφαίστοιο  <br>
        </P>
        <P><A>17.89</A>  ἀσβέστῳ: οὐδ' υἱὸν λάθεν Ἀτρέος ὀξὺ βοήσας:  <br>
            ὀχθήσας δ' ἄρα εἶπε πρὸς ὃν μεγαλήτορα θυμόν:  <br>
            ὤ μοι ἐγὼν εἰ μέν κε λίπω κάτα τεύχεα καλὰ  <br>
            Πάτροκλόν θ', ὃς κεῖται ἐμῆς ἕνεκ' ἐνθάδε τιμῆς,  <br>
            μή τίς μοι Δαναῶν νεμεσήσεται ὅς κεν ἴδηται.  <br>
        </P>
        <P><A>17.94</A>  εἰ δέ κεν Ἕκτορι μοῦνος ἐὼν καὶ Τρωσὶ μάχωμαι  <br>
            αἰδεσθείς, μή πώς με περιστήωσ' ἕνα πολλοί:  <br>
            Τρῶας δ' ἐνθάδε πάντας ἄγει κορυθαίολος Ἕκτωρ.  <br>
            ἀλλὰ τί ἤ μοι ταῦτα φίλος διελέξατο θυμός;  <br>
            ὁππότ' ἀνὴρ ἐθέλῃ πρὸς δαίμονα φωτὶ μάχεσθαι  <br>
            ὅν κε θεὸς τιμᾷ, τάχα οἱ μέγα πῆμα κυλίσθη.  <br>
            τώ μ' οὔ τις Δαναῶν νεμεσήσεται ὅς κεν ἴδηται  <br>
            Ἕκτορι χωρήσαντ', ἐπεὶ ἐκ θεόφιν πολεμίζει.  <br>
        </P>
        <P><A>17.102</A>  εἰ δέ που Αἴαντός γε βοὴν ἀγαθοῖο πυθοίμην,  <br>
            ἄμφω κ' αὖτις ἰόντες ἐπιμνησαίμεθα χάρμης  <br>
            καὶ πρὸς δαίμονά περ, εἴ πως ἐρυσαίμεθα νεκρὸν  <br>
            Πηλεΐδῃ Ἀχιλῆϊ: κακῶν δέ κε φέρτατον εἴη.  <br>
        </P>
        <P><A>17.106</A>  εἷος ὁ ταῦθ' ὅρμαινε κατὰ φρένα καὶ κατὰ θυμὸν  <br>
            τόφρα δ' ἐπὶ Τρώων στίχες ἤλυθον: ἦρχε δ' ἄρ' Ἕκτωρ.  <br>
            αὐτὰρ ὅ γ' ἐξοπίσω ἀνεχάζετο, λεῖπε δὲ νεκρὸν  <br>
            ἐντροπαλιζόμενος ὥς τε λὶς ἠϋγένειος,  <br>
            ὅν ῥα κύνες τε καὶ ἄνδρες ἀπὸ σταθμοῖο δίωνται  <br>
            ἔγχεσι καὶ φωνῇ: τοῦ δ' ἐν φρεσὶν ἄλκιμον ἦτορ  <br>
            παχνοῦται, ἀέκων δέ τ' ἔβη ἀπὸ μεσσαύλοιο:  <br>
            ὣς ἀπὸ Πατρόκλοιο κίε ξανθὸς Μενέλαος.  <br>
        </P>
        <P><A>17.114</A>  στῆ δὲ μεταστρεφθεὶς ἐπεὶ ἵκετο ἔθνος ἑταίρων  <br>
            παπταίνων Αἴαντα μέγαν Τελαμώνιον υἱόν.  <br>
            τὸν δὲ μάλ' αἶψ' ἐνόησε μάχης ἐπ' ἀριστερὰ πάσης  <br>
            θαρσύνονθ' ἑτάρους καὶ ἐποτρύνοντα μάχεσθαι:  <br>
            θεσπέσιον γάρ σφιν φόβον ἔμβαλε Φοῖβος Ἀπόλλων:  <br>
            βῆ δὲ θέειν, εἶθαρ δὲ παριστάμενος ἔπος ηὔδα.  <br>
            Αἶαν δεῦρο πέπον, περὶ Πατρόκλοιο θανόντος  <br>
            σπεύσομεν, αἴ κε νέκυν περ Ἀχιλλῆϊ προφέρωμεν  <br>
            γυμνόν: ἀτὰρ τά γε τεύχε' ἔχει κορυθαίολος Ἕκτωρ.  <br>
        </P>
        <P><A>17.123</A>  ὣς ἔφατ', Αἴαντι δὲ δαΐφρονι θυμὸν ὄρινε:  <br>
            βῆ δὲ διὰ προμάχων, ἅμα δὲ ξανθὸς Μενέλαος.  <br>
            Ἕκτωρ μὲν Πάτροκλον ἐπεὶ κλυτὰ τεύχε' ἀπηύρα,  <br>
            ἕλχ' ἵν' ἀπ' ὤμοιιν κεφαλὴν τάμοι ὀξέϊ χαλκῷ,  <br>
            τὸν δὲ νέκυν Τρῳῇσιν ἐρυσσάμενος κυσὶ δοίη.  <br>
        </P>
        <P><A>17.128</A>  Αἴας δ' ἐγγύθεν ἦλθε φέρων σάκος ἠΰτε πύργον:  <br>
            Ἕκτωρ δ' ἂψ ἐς ὅμιλον ἰὼν ἀνεχάζεθ' ἑταίρων,  <br>
            ἐς δίφρον δ' ἀνόρουσε: δίδου δ' ὅ γε τεύχεα καλὰ  <br>
            Τρωσὶ φέρειν προτὶ ἄστυ, μέγα κλέος ἔμμεναι αὐτῷ.  <br>
        </P>
        <P><A>17.132</A>  Αἴας δ' ἀμφὶ Μενοιτιάδῃ σάκος εὐρὺ καλύψας  <br>
            ἑστήκει ὥς τίς τε λέων περὶ οἷσι τέκεσσιν,  <br>
            ᾧ ῥά τε νήπι' ἄγοντι συναντήσωνται ἐν ὕλῃ  <br>
            ἄνδρες ἐπακτῆρες: ὃ δέ τε σθένεϊ βλεμεαίνει,  <br>
            πᾶν δέ τ' ἐπισκύνιον κάτω ἕλκεται ὄσσε καλύπτων:  <br>
            ὣς Αἴας περὶ Πατρόκλῳ ἥρωϊ βεβήκει.  <br>
            Ἀτρεΐδης δ' ἑτέρωθεν ἀρηΐφιλος Μενέλαος  <br>
            ἑστήκει, μέγα πένθος ἐνὶ στήθεσσιν ἀέξων.  <br>
        </P>
        <P><A>17.140</A>  Γλαῦκος δ' Ἱππολόχοιο πάϊς Λυκίων ἀγὸς ἀνδρῶν  <br>
            Ἕκτορ' ὑπόδρα ἰδὼν χαλεπῷ ἠνίπαπε μύθῳ:  <br>
            Ἕκτορ εἶδος ἄριστε μάχης ἄρα πολλὸν ἐδεύεο.  <br>
            ἦ σ' αὔτως κλέος ἐσθλὸν ἔχει φύξηλιν ἐόντα.  <br>
            φράζεο νῦν ὅππως κε πόλιν καὶ ἄστυ σαώσῃς  <br>
            οἶος σὺν λαοῖς τοὶ Ἰλίῳ ἐγγεγάασιν:  <br>
            οὐ γάρ τις Λυκίων γε μαχησόμενος Δαναοῖσιν  <br>
            εἶσι περὶ πτόλιος, ἐπεὶ οὐκ ἄρα τις χάρις ἦεν  <br>
            μάρνασθαι δηΐοισιν ἐπ' ἀνδράσι νωλεμὲς αἰεί.  <br>
        </P>
        <P><A>17.149</A>  πῶς κε σὺ χείρονα φῶτα σαώσειας μεθ' ὅμιλον  <br>
            σχέτλι', ἐπεὶ Σαρπηδόν' ἅμα ξεῖνον καὶ ἑταῖρον  <br>
            κάλλιπες Ἀργείοισιν ἕλωρ καὶ κύρμα γενέσθαι,  <br>
            ὅς τοι πόλλ' ὄφελος γένετο πτόλεΐ τε καὶ αὐτῷ  <br>
            ζωὸς ἐών: νῦν δ' οὔ οἱ ἀλαλκέμεναι κύνας ἔτλης.  <br>
            τὼ νῦν εἴ τις ἐμοὶ Λυκίων ἐπιπείσεται ἀνδρῶν  <br>
            οἴκαδ' ἴμεν, Τροίῃ δὲ πεφήσεται αἰπὺς ὄλεθρος.  <br>
        </P>
        <P><A>17.156</A>  εἰ γὰρ νῦν Τρώεσσι μένος πολυθαρσὲς ἐνείη  <br>
            ἄτρομον, οἷόν τ' ἄνδρας ἐσέρχεται οἳ περὶ πάτρης  <br>
            ἀνδράσι δυσμενέεσσι πόνον καὶ δῆριν ἔθεντο,  <br>
            αἶψά κε Πάτροκλον ἐρυσαίμεθα Ἴλιον εἴσω.  <br>
            εἰ δ' οὗτος προτὶ ἄστυ μέγα Πριάμοιο ἄνακτος  <br>
            ἔλθοι τεθνηὼς καί μιν ἐρυσαίμεθα χάρμης,  <br>
        </P>
        <P><A>17.162</A>  αἶψά κεν Ἀργεῖοι Σαρπηδόνος ἔντεα καλὰ  <br>
            λύσειαν, καί κ' αὐτὸν ἀγοίμεθα Ἴλιον εἴσω:  <br>
            τοίου γὰρ θεράπων πέφατ' ἀνέρος, ὃς μέγ' ἄριστος  <br>
            Ἀργείων παρὰ νηυσὶ καὶ ἀγχέμαχοι θεράποντες.  <br>
            ἀλλὰ σύ γ' Αἴαντος μεγαλήτορος οὐκ ἐτάλασσας  <br>
            στήμεναι ἄντα κατ' ὄσσε ἰδὼν δηΐων ἐν ἀϋτῇ,  <br>
            οὐδ' ἰθὺς μαχέσασθαι, ἐπεὶ σέο φέρτερός ἐστι.  <br>
        </P>
        <P><A>17.169</A>  τὸν δ' ἄρ' ὑπόδρα ἰδὼν προσέφη κορυθαίολος Ἕκτωρ:  <br>
            Γλαῦκε τί ἢ δὲ σὺ τοῖος ἐὼν ὑπέροπλον ἔειπες;  <br>
            ὢ πόποι ἦ τ' ἐφάμην σὲ περὶ φρένας ἔμμεναι ἄλλων  <br>
            τῶν ὅσσοι Λυκίην ἐριβώλακα ναιετάουσι:  <br>
            νῦν δέ σευ ὠνοσάμην πάγχυ φρένας οἷον ἔειπες,  <br>
            ὅς τέ με φῂς Αἴαντα πελώριον οὐχ ὑπομεῖναι.  <br>
        </P>
        <P><A>17.175</A>  οὔ τοι ἐγὼν ἔρριγα μάχην οὐδὲ κτύπον ἵππων:  <br>
            ἀλλ' αἰεί τε Διὸς κρείσσων νόος αἰγιόχοιο,  <br>
            ὅς τε καὶ ἄλκιμον ἄνδρα φοβεῖ καὶ ἀφείλετο νίκην  <br>
            ῥηϊδίως, ὁτὲ δ' αὐτὸς ἐποτρύνει μαχέσασθαι.  <br>
        </P>
        <P><A>17.179</A>  ἀλλ' ἄγε δεῦρο πέπον, παρ' ἔμ' ἵστασο καὶ ἴδε ἔργον,  <br>
            ἠὲ πανημέριος κακὸς ἔσσομαι, ὡς ἀγορεύεις,  <br>
            ἦ τινα καὶ Δαναῶν ἀλκῆς μάλα περ μεμαῶτα  <br>
            σχήσω ἀμυνέμεναι περὶ Πατρόκλοιο θανόντος.  <br>
        </P>
        <P><A>17.183</A>  ὣς εἰπὼν Τρώεσσιν ἐκέκλετο μακρὸν ἀΰσας:  <br>
            Τρῶες καὶ Λύκιοι καὶ Δάρδανοι ἀγχιμαχηταί,  <br>
            ἀνέρες ἔστε φίλοι, μνήσασθε δὲ θούριδος ἀλκῆς,  <br>
            ὄφρ' ἂν ἐγὼν Ἀχιλῆος ἀμύμονος ἔντεα δύω  <br>
            καλά, τὰ Πατρόκλοιο βίην ἐνάριξα κατακτάς.  <br>
        </P>
        <P><A>17.188</A>  ὣς ἄρα φωνήσας ἀπέβη κορυθαίολος Ἕκτωρ  <br>
            δηΐου ἐκ πολέμοιο: θέων δ' ἐκίχανεν ἑταίρους  <br>
            ὦκα μάλ' οὔ πω τῆλε ποσὶ κραιπνοῖσι μετασπών,  <br>
            οἳ προτὶ ἄστυ φέρον κλυτὰ τεύχεα Πηλεΐωνος.  <br>
            στὰς δ' ἀπάνευθε μάχης πολυδακρύου ἔντε' ἄμειβεν:  <br>
        </P>
        <P><A>17.193</A>  ἤτοι ὃ μὲν τὰ ἃ δῶκε φέρειν προτὶ Ἴλιον ἱρὴν  <br>
            Τρωσὶ φιλοπτολέμοισιν, ὃ δ' ἄμβροτα τεύχεα δῦνε  <br>
            Πηλεΐδεω Ἀχιλῆος ἅ οἱ θεοὶ Οὐρανίωνες  <br>
            πατρὶ φίλῳ ἔπορον: ὃ δ' ἄρα ᾧ παιδὶ ὄπασσε  <br>
            γηράς: ἀλλ' οὐχ υἱὸς ἐν ἔντεσι πατρὸς ἐγήρα.  <br>
        </P>
        <P><A>17.198</A>  τὸν δ' ὡς οὖν ἀπάνευθεν ἴδεν νεφεληγερέτα Ζεὺς  <br>
            τεύχεσι Πηλεΐδαο κορυσσόμενον θείοιο,  <br>
            κινήσας ῥα κάρη προτὶ ὃν μυθήσατο θυμόν:  <br>
            ἆ δείλ' οὐδέ τί τοι θάνατος καταθύμιός ἐστιν  <br>
            ὃς δή τοι σχεδὸν εἶσι: σὺ δ' ἄμβροτα τεύχεα δύνεις  <br>
            ἀνδρὸς ἀριστῆος, τόν τε τρομέουσι καὶ ἄλλοι:  <br>
        </P>
        <P><A>17.204</A>  τοῦ δὴ ἑταῖρον ἔπεφνες ἐνηέα τε κρατερόν τε,  <br>
            τεύχεα δ' οὐ κατὰ κόσμον ἀπὸ κρατός τε καὶ ὤμων  <br>
            εἵλευ: ἀτάρ τοι νῦν γε μέγα κράτος ἐγγυαλίξω,  <br>
            τῶν ποινὴν ὅ τοι οὔ τι μάχης ἐκνοστήσαντι  <br>
            δέξεται Ἀνδρομάχη κλυτὰ τεύχεα Πηλεΐωνος.  <br>
            ἦ καὶ κυανέῃσιν ἐπ' ὀφρύσι νεῦσε Κρονίων.  <br>
        </P>
        <P><A>17.210</A>  Ἕκτορι δ' ἥρμοσε τεύχε' ἐπὶ χροΐ, δῦ δέ μιν Ἄρης  <br>
            δεινὸς ἐνυάλιος, πλῆσθεν δ' ἄρα οἱ μέλε' ἐντὸς  <br>
            ἀλκῆς καὶ σθένεος: μετὰ δὲ κλειτοὺς ἐπικούρους  <br>
            βῆ ῥα μέγα ἰάχων: ἰνδάλλετο δέ σφισι πᾶσι  <br>
            τεύχεσι λαμπόμενος μεγαθύμου Πηλεΐωνος.  <br>
        </P>
        <P><A>17.215</A>  ὄτρυνεν δὲ ἕκαστον ἐποιχόμενος ἐπέεσσι  <br>
            Μέσθλην τε Γλαῦκόν τε Μέδοντά τε Θερσίλοχόν τε  <br>
            Ἀστεροπαῖόν τε Δεισήνορά θ' Ἱππόθοόν τε  <br>
            Φόρκυν τε Χρομίον τε καὶ Ἔννομον οἰωνιστήν:  <br>
            τοὺς ὅ γ' ἐποτρύνων ἔπεα πτερόεντα προσηύδα:  <br>
        </P>
        <P><A>17.220</A>  κέκλυτε μυρία φῦλα περικτιόνων ἐπικούρων:  <br>
            οὐ γὰρ ἐγὼ πληθὺν διζήμενος οὐδὲ χατίζων  <br>
            ἐνθάδ' ἀφ' ὑμετέρων πολίων ἤγειρα ἕκαστον,  <br>
            ἀλλ' ἵνα μοι Τρώων ἀλόχους καὶ νήπια τέκνα  <br>
            προφρονέως ῥύοισθε φιλοπτολέμων ὑπ' Ἀχαιῶν.  <br>
        </P>
        <P><A>17.225</A>  τὰ φρονέων δώροισι κατατρύχω καὶ ἐδωδῇ  <br>
            λαούς, ὑμέτερον δὲ ἑκάστου θυμὸν ἀέξω.  <br>
            τώ τις νῦν ἰθὺς τετραμμένος ἢ ἀπολέσθω  <br>
            ἠὲ σαωθήτω: ἣ γὰρ πολέμου ὀαριστύς.  <br>
        </P>
        <P><A>17.229</A>  ὃς δέ κε Πάτροκλον καὶ τεθνηῶτά περ ἔμπης  <br>
            Τρῶας ἐς ἱπποδάμους ἐρύσῃ, εἴξῃ δέ οἱ Αἴας,  <br>
            ἥμισυ τῷ ἐνάρων ἀποδάσσομαι, ἥμισυ δ' αὐτὸς  <br>
            ἕξω ἐγώ: τὸ δέ οἱ κλέος ἔσσεται ὅσσον ἐμοί περ.  <br>
        </P>
        <P><A>17.233</A>  ὣς ἔφαθ', οἳ δ' ἰθὺς Δαναῶν βρίσαντες ἔβησαν  <br>
            δούρατ' ἀνασχόμενοι: μάλα δέ σφισιν ἔλπετο θυμὸς  <br>
            νεκρὸν ὑπ' Αἴαντος ἐρύειν Τελαμωνιάδαο  <br>
            νήπιοι: ἦ τε πολέσσιν ἐπ' αὐτῷ θυμὸν ἀπηύρα.  <br>
        </P>
        <P><A>17.237</A>  καὶ τότ' ἄρ' Αἴας εἶπε βοὴν ἀγαθὸν Μενέλαον:  <br>
            ὦ πέπον ὦ Μενέλαε διοτρεφὲς οὐκέτι νῶϊ  <br>
            ἔλπομαι αὐτώ περ νοστησέμεν ἐκ πολέμοιο.  <br>
            οὔ τι τόσον νέκυος περιδείδια Πατρόκλοιο,  <br>
            ὅς κε τάχα Τρώων κορέει κύνας ἠδ' οἰωνούς,  <br>
            ὅσσον ἐμῇ κεφαλῇ περιδείδια μή τι πάθῃσι,  <br>
            καὶ σῇ, ἐπεὶ πολέμοιο νέφος περὶ πάντα καλύπτει  <br>
            Ἕκτωρ, ἡμῖν δ' αὖτ' ἀναφαίνεται αἰπὺς ὄλεθρος.  <br>
            ἀλλ' ἄγ' ἀριστῆας Δαναῶν κάλει, ἤν τις ἀκούσῃ.  <br>
        </P>
        <P><A>17.246</A>  ὣς ἔφατ', οὐδ' ἀπίθησε βοὴν ἀγαθὸς Μενέλαος,  <br>
            ἤϋσεν δὲ διαπρύσιον Δαναοῖσι γεγωνώς:  <br>
            ὦ φίλοι Ἀργείων ἡγήτορες ἠδὲ μέδοντες  <br>
            οἵ τε παρ' Ἀτρεΐδῃς Ἀγαμέμνονι καὶ Μενελάῳ  <br>
            δήμια πίνουσιν καὶ σημαίνουσιν ἕκαστος  <br>
            λαοῖς: ἐκ δὲ Διὸς τιμὴ καὶ κῦδος ὀπηδεῖ.  <br>
        </P>
        <P><A>17.252</A>  ἀργαλέον δέ μοί ἐστι διασκοπιᾶσθαι ἕκαστον  <br>
            ἡγεμόνων: τόσση γὰρ ἔρις πολέμοιο δέδηεν:  <br>
            ἀλλά τις αὐτὸς ἴτω, νεμεσιζέσθω δ' ἐνὶ θυμῷ  <br>
            Πάτροκλον Τρῳῇσι κυσὶν μέλπηθρα γενέσθαι.  <br>
        </P>
        <P><A>17.256</A>  ὣς ἔφατ', ὀξὺ δ' ἄκουσεν Ὀϊλῆος ταχὺς Αἴας:  <br>
            πρῶτος δ' ἀντίος ἦλθε θέων ἀνὰ δηϊοτῆτα,  <br>
            τὸν δὲ μετ' Ἰδομενεὺς καὶ ὀπάων Ἰδομενῆος  <br>
            Μηριόνης ἀτάλαντος Ἐνυαλίῳ ἀνδρειφόντῃ.  <br>
            τῶν δ' ἄλλων τίς κεν ᾗσι φρεσὶν οὐνόματ' εἴποι,  <br>
            ὅσσοι δὴ μετόπισθε μάχην ἤγειραν Ἀχαιῶν;  <br>
        </P>
        <P><A>17.262</A>  Τρῶες δὲ προὔτυψαν ἀολλέες: ἦρχε δ' ἄρ' Ἕκτωρ.  <br>
            ὡς δ' ὅτ' ἐπὶ προχοῇσι διιπετέος ποταμοῖο  <br>
            βέβρυχεν μέγα κῦμα ποτὶ ῥόον, ἀμφὶ δέ τ' ἄκραι  <br>
            ἠϊόνες βοόωσιν ἐρευγομένης ἁλὸς ἔξω,  <br>
            τόσσῃ ἄρα Τρῶες ἰαχῇ ἴσαν. αὐτὰρ Ἀχαιοὶ  <br>
            ἕστασαν ἀμφὶ Μενοιτιάδῃ ἕνα θυμὸν ἔχοντες  <br>
            φραχθέντες σάκεσιν χαλκήρεσιν: ἀμφὶ δ' ἄρά σφι  <br>
        </P>
        <P><A>17.269</A>  λαμπρῇσιν κορύθεσσι Κρονίων ἠέρα πολλὴν  <br>
            χεῦ', ἐπεὶ οὐδὲ Μενοιτιάδην ἔχθαιρε πάρος γε,  <br>
            ὄφρα ζωὸς ἐὼν θεράπων ἦν Αἰακίδαο:  <br>
            μίσησεν δ' ἄρα μιν δηΐων κυσὶ κύρμα γενέσθαι  <br>
            Τρῳῇσιν: τὼ καί οἱ ἀμυνέμεν ὦρσεν ἑταίρους.  <br>
        </P>
        <P><A>17.274</A>  ὦσαν δὲ πρότεροι Τρῶες ἑλίκωπας Ἀχαιούς:  <br>
            νεκρὸν δὲ προλιπόντες ὑπέτρεσαν, οὐδέ τιν' αὐτῶν  <br>
            Τρῶες ὑπέρθυμοι ἕλον ἔγχεσιν ἱέμενοί περ,  <br>
            ἀλλὰ νέκυν ἐρύοντο: μίνυνθα δὲ καὶ τοῦ Ἀχαιοὶ  <br>
            μέλλον ἀπέσσεσθαι: μάλα γάρ σφεας ὦκ' ἐλέλιξεν  <br>
            Αἴας, ὃς περὶ μὲν εἶδος, περὶ δ' ἔργα τέτυκτο  <br>
            τῶν ἄλλων Δαναῶν μετ' ἀμύμονα Πηλεΐωνα.  <br>
        </P>
        <P><A>17.281</A>  ἴθυσεν δὲ διὰ προμάχων συῒ εἴκελος ἀλκὴν  <br>
            καπρίῳ, ὅς τ' ἐν ὄρεσσι κύνας θαλερούς τ' αἰζηοὺς  <br>
            ῥηϊδίως ἐκέδασσεν, ἑλιξάμενος διὰ βήσσας:  <br>
            ὣς υἱὸς Τελαμῶνος ἀγαυοῦ φαίδιμος Αἴας  <br>
            ῥεῖα μετεισάμενος Τρώων ἐκέδασσε φάλαγγας  <br>
            οἳ περὶ Πατρόκλῳ βέβασαν, φρόνεον δὲ μάλιστα  <br>
            ἄστυ πότι σφέτερον ἐρύειν καὶ κῦδος ἀρέσθαι.  <br>
        </P>
        <P><A>17.288</A>  ἤτοι τὸν Λήθοιο Πελασγοῦ φαίδιμος υἱὸς  <br>
            Ἱππόθοος ποδὸς ἕλκε κατὰ κρατερὴν ὑσμίνην  <br>
            δησάμενος τελαμῶνι παρὰ σφυρὸν ἀμφὶ τένοντας  <br>
            Ἕκτορι καὶ Τρώεσσι χαριζόμενος: τάχα δ' αὐτῷ  <br>
            ἦλθε κακόν, τό οἱ οὔ τις ἐρύκακεν ἱεμένων περ.  <br>
        </P>
        <P><A>17.293</A>  τὸν δ' υἱὸς Τελαμῶνος ἐπαΐξας δι' ὁμίλου  <br>
            πλῆξ' αὐτοσχεδίην κυνέης διὰ χαλκοπαρῄου:  <br>
            ἤρικε δ' ἱπποδάσεια κόρυς περὶ δουρὸς ἀκωκῇ  <br>
            πληγεῖσ' ἔγχεΐ τε μεγάλῳ καὶ χειρὶ παχείῃ,  <br>
            ἐγκέφαλος δὲ παρ' αὐλὸν ἀνέδραμεν ἐξ ὠτειλῆς  <br>
            αἱματόεις: τοῦ δ' αὖθι λύθη μένος, ἐκ δ' ἄρα χειρῶν  <br>
            Πατρόκλοιο πόδα μεγαλήτορος ἧκε χαμᾶζε  <br>
            κεῖσθαι: ὃ δ' ἄγχ' αὐτοῖο πέσε πρηνὴς ἐπὶ νεκρῷ  <br>
            τῆλ' ἀπὸ Λαρίσης ἐριβώλακος, οὐδὲ τοκεῦσι  <br>
            θρέπτρα φίλοις ἀπέδωκε, μινυνθάδιος δέ οἱ αἰὼν  <br>
            ἔπλεθ' ὑπ' Αἴαντος μεγαθύμου δουρὶ δαμέντι.  <br>
        </P>
        <P><A>17.304</A>  Ἕκτωρ δ' αὖτ' Αἴαντος ἀκόντισε δουρὶ φαεινῷ:  <br>
            ἀλλ' ὃ μὲν ἄντα ἰδὼν ἠλεύατο χάλκεον ἔγχος  <br>
            τυτθόν: ὃ δὲ Σχεδίον μεγαθύμου Ἰφίτου υἱὸν  <br>
            Φωκήων ὄχ' ἄριστον, ὃς ἐν κλειτῷ Πανοπῆϊ  <br>
            οἰκία ναιετάασκε πολέσσ' ἄνδρεσσιν ἀνάσσων,  <br>
            τὸν βάλ' ὑπὸ κληῗδα μέσην: διὰ δ' ἀμπερὲς ἄκρη  <br>
            αἰχμὴ χαλκείη παρὰ νείατον ὦμον ἀνέσχε:  <br>
            δούπησεν δὲ πεσών, ἀράβησε δὲ τεύχε' ἐπ' αὐτῷ.  <br>
        </P>
        <P><A>17.312</A>  Αἴας δ' αὖ Φόρκυνα δαΐφρονα Φαίνοπος υἱὸν  <br>
            Ἱπποθόῳ περιβάντα μέσην κατὰ γαστέρα τύψε:  <br>
            ῥῆξε δὲ θώρηκος γύαλον, διὰ δ' ἔντερα χαλκὸς  <br>
            ἤφυσ': ὃ δ' ἐν κονίῃσι πεσὼν ἕλε γαῖαν ἀγοστῷ.  <br>
            χώρησαν δ' ὑπό τε πρόμαχοι καὶ φαίδιμος Ἕκτωρ:  <br>
            Ἀργεῖοι δὲ μέγα ἴαχον, ἐρύσαντο δὲ νεκροὺς  <br>
            Φόρκυν θ' Ἱππόθοόν τε, λύοντο δὲ τεύχε' ἀπ' ὤμων.  <br>
        </P>
        <P><A>17.319</A>  ἔνθά κεν αὖτε Τρῶες ἀρηϊφίλων ὑπ' Ἀχαιῶν  <br>
            Ἴλιον εἰσανέβησαν ἀναλκείῃσι δαμέντες,  <br>
            Ἀργεῖοι δέ κε κῦδος ἕλον καὶ ὑπὲρ Διὸς αἶσαν  <br>
            κάρτεϊ καὶ σθένεϊ σφετέρῳ: ἀλλ' αὐτὸς Ἀπόλλων  <br>
            Αἰνείαν ὄτρυνε δέμας Περίφαντι ἐοικὼς  <br>
            κήρυκι Ἠπυτίδῃ, ὅς οἱ παρὰ πατρὶ γέροντι  <br>
            κηρύσσων γήρασκε φίλα φρεσὶ μήδεα εἰδώς:  <br>
        </P>
        <P><A>17.326</A>  τῷ μιν ἐεισάμενος προσέφη Διὸς υἱὸς Ἀπόλλων:  <br>
            Αἰνεία πῶς ἂν καὶ ὑπὲρ θεὸν εἰρύσσαισθε  <br>
            Ἴλιον αἰπεινήν; ὡς δὴ ἴδον ἀνέρας ἄλλους  <br>
            κάρτεΐ τε σθένεΐ τε πεποιθότας ἠνορέῃ τε  <br>
            πλήθεΐ τε σφετέρῳ καὶ ὑπερδέα δῆμον ἔχοντας:  <br>
            ἡμῖν δὲ Ζεὺς μὲν πολὺ βούλεται ἢ Δαναοῖσι  <br>
            νίκην: ἀλλ' αὐτοὶ τρεῖτ' ἄσπετον οὐδὲ μάχεσθε.  <br>
        </P>
        <P><A>17.333</A>  ὣς ἔφατ', Αἰνείας δ' ἑκατηβόλον Ἀπόλλωνα  <br>
            ἔγνω ἐς ἄντα ἰδών, μέγα δ' Ἕκτορα εἶπε βοήσας:  <br>
            Ἕκτόρ τ' ἠδ' ἄλλοι Τρώων ἀγοὶ ἠδ' ἐπικούρων  <br>
            αἰδὼς μὲν νῦν ἥδε γ' ἀρηϊφίλων ὑπ' Ἀχαιῶν  <br>
            Ἴλιον εἰσαναβῆναι ἀναλκείῃσι δαμέντας.  <br>
        </P>
        <P><A>17.338</A>  ἀλλ' ἔτι γάρ τίς φησι θεῶν ἐμοὶ ἄγχι παραστὰς  <br>
            Ζῆν' ὕπατον μήστωρα μάχης ἐπιτάρροθον εἶναι:  <br>
            τώ ῥ' ἰθὺς Δαναῶν ἴομεν, μηδ' οἵ γε ἕκηλοι  <br>
            Πάτροκλον νηυσὶν πελασαίατο τεθνηῶτα.  <br>
        </P>
        <P><A>17.342</A>  ὣς φάτο, καί ῥα πολὺ προμάχων ἐξάλμενος ἔστη:  <br>
            οἳ δ' ἐλελίχθησαν καὶ ἐναντίοι ἔσταν Ἀχαιῶν.  <br>
            ἔνθ' αὖτ' Αἰνείας Λειώκριτον οὔτασε δουρὶ  <br>
            υἱὸν Ἀρίσβαντος Λυκομήδεος ἐσθλὸν ἑταῖρον.  <br>
        </P>
        <P><A>17.346</A>  τὸν δὲ πεσόντ' ἐλέησεν ἀρηΐφιλος Λυκομήδης,  <br>
            στῆ δὲ μάλ' ἐγγὺς ἰών, καὶ ἀκόντισε δουρὶ φαεινῷ,  <br>
            καὶ βάλεν Ἱππασίδην Ἀπισάονα ποιμένα λαῶν  <br>
            ἧπαρ ὑπὸ πραπίδων, εἶθαρ δ' ὑπὸ γούνατ' ἔλυσεν,  <br>
            ὅς ῥ' ἐκ Παιονίης ἐριβώλακος εἰληλούθει,  <br>
            καὶ δὲ μετ' Ἀστεροπαῖον ἀριστεύεσκε μάχεσθαι.  <br>
        </P>
        <P><A>17.352</A>  τὸν δὲ πεσόντ' ἐλέησεν ἀρήϊος Ἀστεροπαῖος,  <br>
            ἴθυσεν δὲ καὶ ὃ πρόφρων Δαναοῖσι μάχεσθαι:  <br>
            ἀλλ' οὔ πως ἔτι εἶχε: σάκεσσι γὰρ ἔρχατο πάντῃ  <br>
            ἑσταότες περὶ Πατρόκλῳ, πρὸ δὲ δούρατ' ἔχοντο.  <br>
            Αἴας γὰρ μάλα πάντας ἐπῴχετο πολλὰ κελεύων:  <br>
            οὔτέ τιν' ἐξοπίσω νεκροῦ χάζεσθαι ἀνώγει  <br>
            οὔτέ τινα προμάχεσθαι Ἀχαιῶν ἔξοχον ἄλλων,  <br>
            ἀλλὰ μάλ' ἀμφ' αὐτῷ βεβάμεν, σχεδόθεν δὲ μάχεσθαι.  <br>
        </P>
        <P><A>17.360</A>  ὣς Αἴας ἐπέτελλε πελώριος, αἵματι δὲ χθὼν  <br>
            δεύετο πορφυρέῳ, τοὶ δ' ἀγχιστῖνοι ἔπιπτον  <br>
            νεκροὶ ὁμοῦ Τρώων καὶ ὑπερμενέων ἐπικούρων  <br>
            καὶ Δαναῶν: οὐδ' οἳ γὰρ ἀναιμωτί γε μάχοντο,  <br>
            παυρότεροι δὲ πολὺ φθίνυθον: μέμνηντο γὰρ αἰεὶ  <br>
            ἀλλήλοις ἀν' ὅμιλον ἀλεξέμεναι φόνον αἰπύν.  <br>
        </P>
        <P><A>17.366</A>  ὣς οἳ μὲν μάρναντο δέμας πυρός, οὐδέ κε φαίης  <br>
            οὔτέ ποτ' ἠέλιον σῶν ἔμμεναι οὔτε σελήνην:  <br>
            ἠέρι γὰρ κατέχοντο μάχης ἐπί θ' ὅσσον ἄριστοι  <br>
            ἕστασαν ἀμφὶ Μενοιτιάδῃ κατατεθνηῶτι.  <br>
        </P>
        <P><A>17.370</A>  οἳ δ' ἄλλοι Τρῶες καὶ ἐϋκνήμιδες Ἀχαιοὶ  <br>
            εὔκηλοι πολέμιζον ὑπ' αἰθέρι, πέπτατο δ' αὐγὴ  <br>
            ἠελίου ὀξεῖα, νέφος δ' οὐ φαίνετο πάσης  <br>
            γαίης οὐδ' ὀρέων: μεταπαυόμενοι δὲ μάχοντο  <br>
            ἀλλήλων ἀλεείνοντες βέλεα στονόεντα  <br>
        </P>
        <P><A>17.375</A>  πολλὸν ἀφεσταότες. τοὶ δ' ἐν μέσῳ ἄλγε' ἔπασχον  <br>
            ἠέρι καὶ πολέμῳ, τείροντο δὲ νηλέϊ χαλκῷ  <br>
            ὅσσοι ἄριστοι ἔσαν: δύο δ' οὔ πω φῶτε πεπύσθην  <br>
            ἀνέρε κυδαλίμω Θρασυμήδης Ἀντίλοχός τε  <br>
            Πατρόκλοιο θανόντος ἀμύμονος, ἀλλ' ἔτ' ἔφαντο  <br>
            ζωὸν ἐνὶ πρώτῳ ὁμάδῳ Τρώεσσι μάχεσθαι.  <br>
            τὼ δ' ἐπιοσσομένω θάνατον καὶ φύζαν ἑταίρων  <br>
            νόσφιν ἐμαρνάσθην, ἐπεὶ ὣς ἐπετέλλετο Νέστωρ  <br>
            ὀτρύνων πόλεμον δὲ μελαινάων ἀπὸ νηῶν.  <br>
        </P>
        <P><A>17.384</A>  τοῖς δὲ πανημερίοις ἔριδος μέγα νεῖκος ὀρώρει  <br>
            ἀργαλέης: καμάτῳ δὲ καὶ ἱδρῷ νωλεμὲς αἰεὶ  <br>
            γούνατά τε κνῆμαί τε πόδες θ' ὑπένερθεν ἑκάστου  <br>
            χεῖρές τ' ὀφθαλμοί τε παλάσσετο μαρναμένοιιν  <br>
            ἀμφ' ἀγαθὸν θεράποντα ποδώκεος Αἰακίδαο.  <br>
        </P>
        <P><A>17.389</A>  ὡς δ' ὅτ' ἀνὴρ ταύροιο βοὸς μεγάλοιο βοείην  <br>
            λαοῖσιν δώῃ τανύειν μεθύουσαν ἀλοιφῇ:  <br>
            δεξάμενοι δ' ἄρα τοί γε διαστάντες τανύουσι  <br>
            κυκλόσ', ἄφαρ δέ τε ἰκμὰς ἔβη, δύνει δέ τ' ἀλοιφὴ  <br>
            πολλῶν ἑλκόντων, τάνυται δέ τε πᾶσα διὰ πρό:  <br>
        </P>
        <P><A>17.394</A>  ὣς οἵ γ' ἔνθα καὶ ἔνθα νέκυν ὀλίγῃ ἐνὶ χώρῃ  <br>
            εἵλκεον ἀμφότεροι: μάλα δέ σφισιν ἔλπετο θυμὸς  <br>
            Τρωσὶν μὲν ἐρύειν προτὶ Ἴλιον, αὐτὰρ Ἀχαιοῖς  <br>
            νῆας ἔπι γλαφυράς: περὶ δ' αὐτοῦ μῶλος ὀρώρει  <br>
            ἄγριος: οὐδέ κ' Ἄρης λαοσσόος οὐδέ κ' Ἀθήνη  <br>
            τόν γε ἰδοῦσ' ὀνόσαιτ', οὐδ' εἰ μάλα μιν χόλος ἵκοι:  <br>
            τοῖον Ζεὺς ἐπὶ Πατρόκλῳ ἀνδρῶν τε καὶ ἵππων  <br>
            ἤματι τῷ ἐτάνυσσε κακὸν πόνον: οὐδ' ἄρα πώ τι  <br>
        </P>
        <P><A>17.402</A>  ᾔδεε Πάτροκλον τεθνηότα δῖος Ἀχιλλεύς:  <br>
            πολλὸν γὰρ ῥ' ἀπάνευθε νεῶν μάρναντο θοάων  <br>
            τείχει ὕπο Τρώων: τό μιν οὔ ποτε ἔλπετο θυμῷ  <br>
            τεθνάμεν, ἀλλὰ ζωὸν ἐνιχριμφθέντα πύλῃσιν  <br>
            ἂψ ἀπονοστήσειν, ἐπεὶ οὐδὲ τὸ ἔλπετο πάμπαν  <br>
            ἐκπέρσειν πτολίεθρον ἄνευ ἕθεν, οὐδὲ σὺν αὐτῷ:  <br>
        </P>
        <P><A>17.408</A>  πολλάκι γὰρ τό γε μητρὸς ἐπεύθετο νόσφιν ἀκούων,  <br>
            ἥ οἱ ἀπαγγέλλεσκε Διὸς μεγάλοιο νόημα.  <br>
            δὴ τότε γ' οὔ οἱ ἔειπε κακὸν τόσον ὅσσον ἐτύχθη  <br>
            μήτηρ, ὅττί ῥά οἱ πολὺ φίλτατος ὤλεθ' ἑταῖρος.  <br>
        </P>
        <P><A>17.412</A>  οἳ δ' αἰεὶ περὶ νεκρὸν ἀκαχμένα δούρατ' ἔχοντες  <br>
            νωλεμὲς ἐγχρίμπτοντο καὶ ἀλλήλους ἐνάριζον:  <br>
            ὧδε δέ τις εἴπεσκεν Ἀχαιῶν χαλκοχιτώνων:  <br>
            ὦ φίλοι οὐ μὰν ἧμιν ἐϋκλεὲς ἀπονέεσθαι  <br>
            νῆας ἔπι γλαφυράς, ἀλλ' αὐτοῦ γαῖα μέλαινα  <br>
            πᾶσι χάνοι: τό κεν ἧμιν ἄφαρ πολὺ κέρδιον εἴη  <br>
            εἰ τοῦτον Τρώεσσι μεθήσομεν ἱπποδάμοισιν  <br>
            ἄστυ πότι σφέτερον ἐρύσαι καὶ κῦδος ἀρέσθαι.  <br>
        </P>
        <P><A>17.420</A>  ὣς δέ τις αὖ Τρώων μεγαθύμων αὐδήσασκεν:  <br>
            ὦ φίλοι, εἰ καὶ μοῖρα παρ' ἀνέρι τῷδε δαμῆναι  <br>
            πάντας ὁμῶς, μή πώ τις ἐρωείτω πολέμοιο.  <br>
            ὣς ἄρα τις εἴπεσκε, μένος δ' ὄρσασκεν ἑκάστου.  <br>
            ὣς οἳ μὲν μάρναντο, σιδήρειος δ' ὀρυμαγδὸς  <br>
            χάλκεον οὐρανὸν ἷκε δι' αἰθέρος ἀτρυγέτοιο:  <br>
        </P>
        <P><A>17.426</A>  ἵπποι δ' Αἰακίδαο μάχης ἀπάνευθεν ἐόντες  <br>
            κλαῖον, ἐπεὶ δὴ πρῶτα πυθέσθην ἡνιόχοιο  <br>
            ἐν κονίῃσι πεσόντος ὑφ' Ἕκτορος ἀνδροφόνοιο.  <br>
            ἦ μὰν Αὐτομέδων Διώρεος ἄλκιμος υἱὸς  <br>
            πολλὰ μὲν ἂρ μάστιγι θοῇ ἐπεμαίετο θείνων,  <br>
            πολλὰ δὲ μειλιχίοισι προσηύδα, πολλὰ δ' ἀρειῇ:  <br>
        </P>
        <P><A>17.432</A>  τὼ δ' οὔτ' ἂψ ἐπὶ νῆας ἐπὶ πλατὺν Ἑλλήσποντον  <br>
            ἠθελέτην ἰέναι οὔτ' ἐς πόλεμον μετ' Ἀχαιούς,  <br>
            ἀλλ' ὥς τε στήλη μένει ἔμπεδον, ἥ τ' ἐπὶ τύμβῳ  <br>
            ἀνέρος ἑστήκῃ τεθνηότος ἠὲ γυναικός,  <br>
            ὣς μένον ἀσφαλέως περικαλλέα δίφρον ἔχοντες  <br>
        </P>
        <P><A>17.437</A>  οὔδει ἐνισκίμψαντε καρήατα: δάκρυα δέ σφι  <br>
            θερμὰ κατὰ βλεφάρων χαμάδις ῥέε μυρομένοισιν  <br>
            ἡνιόχοιο πόθῳ: θαλερὴ δ' ἐμιαίνετο χαίτη  <br>
            ζεύγλης ἐξεριποῦσα παρὰ ζυγὸν ἀμφοτέρωθεν.  <br>
        </P>
        <P><A>17.441</A>  μυρομένω δ' ἄρα τώ γε ἰδὼν ἐλέησε Κρονίων,  <br>
            κινήσας δὲ κάρη προτὶ ὃν μυθήσατο θυμόν:  <br>
            ἆ δειλώ, τί σφῶϊ δόμεν Πηλῆϊ ἄνακτι  <br>
            θνητῷ, ὑμεῖς δ' ἐστὸν ἀγήρω τ' ἀθανάτω τε;  <br>
            ἦ ἵνα δυστήνοισι μετ' ἀνδράσιν ἄλγε' ἔχητον;  <br>
            οὐ μὲν γάρ τί πού ἐστιν ὀϊζυρώτερον ἀνδρὸς  <br>
            πάντων, ὅσσά τε γαῖαν ἔπι πνείει τε καὶ ἕρπει.  <br>
        </P>
        <P><A>17.448</A>  ἀλλ' οὐ μὰν ὑμῖν γε καὶ ἅρμασι δαιδαλέοισιν  <br>
            Ἕκτωρ Πριαμίδης ἐποχήσεται: οὐ γὰρ ἐάσω.  <br>
            ἦ οὐχ ἅλις ὡς καὶ τεύχε' ἔχει καὶ ἐπεύχεται αὔτως;  <br>
            σφῶϊν δ' ἐν γούνεσσι βαλῶ μένος ἠδ' ἐνὶ θυμῷ,  <br>
            ὄφρα καὶ Αὐτομέδοντα σαώσετον ἐκ πολέμοιο  <br>
            νῆας ἔπι γλαφυράς: ἔτι γάρ σφισι κῦδος ὀρέξω  <br>
            κτείνειν, εἰς ὅ κε νῆας ἐϋσσέλμους ἀφίκωνται  <br>
            δύῃ τ' ἠέλιος καὶ ἐπὶ κνέφας ἱερὸν ἔλθῃ:  <br>
        </P>
        <P><A>17.456</A>  ὣς εἰπὼν ἵπποισιν ἐνέπνευσεν μένος ἠΰ.  <br>
            τὼ δ' ἀπὸ χαιτάων κονίην οὖδας δὲ βαλόντε  <br>
            ῥίμφα φέρον θοὸν ἅρμα μετὰ Τρῶας καὶ Ἀχαιούς.  <br>
        </P>
        <P><A>17.459</A>  τοῖσι δ' ἐπ' Αὐτομέδων μάχετ' ἀχνύμενός περ ἑταίρου  <br>
            ἵπποις ἀΐσσων ὥς τ' αἰγυπιὸς μετὰ χῆνας:  <br>
            ῥέα μὲν γὰρ φεύγεσκεν ὑπ' ἐκ Τρώων ὀρυμαγδοῦ,  <br>
            ῥεῖα δ' ἐπαΐξασκε πολὺν καθ' ὅμιλον ὀπάζων.  <br>
        </P>
        <P><A>17.463</A>  ἀλλ' οὐχ ᾕρει φῶτας ὅτε σεύαιτο διώκειν:  <br>
            οὐ γάρ πως ἦν οἶον ἐόνθ' ἱερῷ ἐνὶ δίφρῳ  <br>
            ἔγχει ἐφορμᾶσθαι καὶ ἐπίσχειν ὠκέας ἵππους.  <br>
        </P>
        <P><A>17.466</A>  ὀψὲ δὲ δή μιν ἑταῖρος ἀνὴρ ἴδεν ὀφθαλμοῖσιν  <br>
            Ἀλκιμέδων υἱὸς Λαέρκεος Αἱμονίδαο:  <br>
            στῆ δ' ὄπιθεν δίφροιο καὶ Αὐτομέδοντα προσηύδα:  <br>
            Αὐτόμεδον, τίς τοί νυ θεῶν νηκερδέα βουλὴν  <br>
            ἐν στήθεσσιν ἔθηκε, καὶ ἐξέλετο φρένας ἐσθλάς;  <br>
            οἷον πρὸς Τρῶας μάχεαι πρώτῳ ἐν ὁμίλῳ  <br>
            μοῦνος: ἀτάρ τοι ἑταῖρος ἀπέκτατο, τεύχεα δ' Ἕκτωρ  <br>
            αὐτὸς ἔχων ὤμοισιν ἀγάλλεται Αἰακίδαο.  <br>
        </P>
        <P><A>17.474</A>  τὸν δ' αὖτ' Αὐτομέδων προσέφη Διώρεος υἱός:  <br>
            Ἀλκίμεδον τίς γάρ τοι Ἀχαιῶν ἄλλος ὁμοῖος  <br>
            ἵππων ἀθανάτων ἐχέμεν δμῆσίν τε μένος τε,  <br>
            εἰ μὴ Πάτροκλος θεόφιν μήστωρ ἀτάλαντος  <br>
            ζωὸς ἐών; νῦν αὖ θάνατος καὶ μοῖρα κιχάνει.  <br>
            ἀλλὰ σὺ μὲν μάστιγα καὶ ἡνία σιγαλόεντα  <br>
            δέξαι, ἐγὼ δ' ἵππων ἀποβήσομαι, ὄφρα μάχωμαι.  <br>
        </P>
        <P><A>17.481</A>  ὣς ἔφατ', Ἀλκιμέδων δὲ βοηθόον ἅρμ' ἐπορούσας  <br>
            καρπαλίμως μάστιγα καὶ ἡνία λάζετο χερσίν,  <br>
            Αὐτομέδων δ' ἀπόρουσε: νόησε δὲ φαίδιμος Ἕκτωρ,  <br>
            αὐτίκα δ' Αἰνείαν προσεφώνεεν ἐγγὺς ἐόντα:  <br>
        </P>
        <P><A>17.485</A>  Αἰνεία Τρώων βουληφόρε χαλκοχιτώνων  <br>
            ἵππω τώδ' ἐνόησα ποδώκεος Αἰακίδαο  <br>
            ἐς πόλεμον προφανέντε σὺν ἡνιόχοισι κακοῖσι:  <br>
            τώ κεν ἐελποίμην αἱρησέμεν, εἰ σύ γε θυμῷ  <br>
            σῷ ἐθέλεις, ἐπεὶ οὐκ ἂν ἐφορμηθέντε γε νῶϊ  <br>
            τλαῖεν ἐναντίβιον στάντες μαχέσασθαι Ἄρηϊ.  <br>
            ὣς ἔφατ', οὐδ' ἀπίθησεν ἐῢς πάϊς Ἀγχίσαο.  <br>
            τὼ δ' ἰθὺς βήτην βοέῃς εἰλυμένω ὤμους  <br>
        </P>
        <P><A>17.493</A>  αὔῃσι στερεῇσι: πολὺς δ' ἐπελήλατο χαλκός.  <br>
            τοῖσι δ' ἅμα Χρομίος τε καὶ Ἄρητος θεοειδὴς  <br>
            ἤϊσαν ἀμφότεροι: μάλα δέ σφισιν ἔλπετο θυμὸς  <br>
            αὐτώ τε κτενέειν ἐλάαν τ' ἐριαύχενας ἵππους  <br>
            νήπιοι, οὐδ' ἄρ' ἔμελλον ἀναιμωτί γε νέεσθαι  <br>
            αὖτις ἀπ' Αὐτομέδοντος. ὃ δ' εὐξάμενος Διὶ πατρὶ  <br>
            ἀλκῆς καὶ σθένεος πλῆτο φρένας ἀμφὶ μελαίνας:  <br>
        </P>
        <P><A>17.500</A>  αὐτίκα δ' Ἀλκιμέδοντα προσηύδα πιστὸν ἑταῖρον:  <br>
            Ἀλκίμεδον μὴ δή μοι ἀπόπροθεν ἰσχέμεν ἵππους,  <br>
            ἀλλὰ μάλ' ἐμπνείοντε μεταφρένῳ: οὐ γὰρ ἔγωγε  <br>
            Ἕκτορα Πριαμίδην μένεος σχήσεσθαι ὀΐω,  <br>
            πρίν γ' ἐπ' Ἀχιλλῆος καλλίτριχε βήμεναι ἵππω  <br>
            νῶϊ κατακτείναντα, φοβῆσαί τε στίχας ἀνδρῶν  <br>
            Ἀργείων, ἤ κ' αὐτὸς ἐνὶ πρώτοισιν ἁλοίη.  <br>
        </P>
        <P><A>17.507</A>  ὣς εἰπὼν Αἴαντε καλέσσατο καὶ Μενέλαον:  <br>
            Αἴαντ' Ἀργείων ἡγήτορε καὶ Μενέλαε  <br>
            ἤτοι μὲν τὸν νεκρὸν ἐπιτράπεθ' οἵ περ ἄριστοι  <br>
            ἀμφ' αὐτῷ βεβάμεν καὶ ἀμύνεσθαι στίχας ἀνδρῶν,  <br>
            νῶϊν δὲ ζωοῖσιν ἀμύνετε νηλεὲς ἦμαρ:  <br>
            τῇδε γὰρ ἔβρισαν πόλεμον κάτα δακρυόεντα  <br>
            Ἕκτωρ Αἰνείας θ', οἳ Τρώων εἰσὶν ἄριστοι.  <br>
            ἀλλ' ἤτοι μὲν ταῦτα θεῶν ἐν γούνασι κεῖται:  <br>
            ἥσω γὰρ καὶ ἐγώ, τὰ δέ κεν Διὶ πάντα μελήσει.  <br>
        </P>
        <P><A>17.516</A>  ἦ ῥα, καὶ ἀμπεπαλὼν προΐει δολιχόσκιον ἔγχος,  <br>
            καὶ βάλεν Ἀρήτοιο κατ' ἀσπίδα πάντοσ' ἐΐσην:  <br>
            ἣ δ' οὐκ ἔγχος ἔρυτο, διὰ πρὸ δὲ εἴσατο χαλκός,  <br>
            νειαίρῃ δ' ἐν γαστρὶ διὰ ζωστῆρος ἔλασσεν.  <br>
        </P>
        <P><A>17.520</A>  ὡς δ' ὅτ' ἂν ὀξὺν ἔχων πέλεκυν αἰζήϊος ἀνὴρ  <br>
            κόψας ἐξόπιθεν κεράων βοὸς ἀγραύλοιο  <br>
            ἶνα τάμῃ διὰ πᾶσαν, ὃ δὲ προθορὼν ἐρίπῃσιν,  <br>
            ὣς ἄρ' ὅ γε προθορὼν πέσεν ὕπτιος: ἐν δέ οἱ ἔγχος  <br>
            νηδυίοισι μάλ' ὀξὺ κραδαινόμενον λύε γυῖα.  <br>
        </P>
        <P><A>17.525</A>  Ἕκτωρ δ' Αὐτομέδοντος ἀκόντισε δουρὶ φαεινῷ:  <br>
            ἀλλ' ὃ μὲν ἄντα ἰδὼν ἠλεύατο χάλκεον ἔγχος:  <br>
            πρόσσω γὰρ κατέκυψε, τὸ δ' ἐξόπιθεν δόρυ μακρὸν  <br>
            οὔδει ἐνισκίμφθη, ἐπὶ δ' οὐρίαχος πελεμίχθη  <br>
            ἔγχεος: ἔνθα δ' ἔπειτ' ἀφίει μένος ὄβριμος Ἄρης.  <br>
        </P>
        <P><A>17.530</A>  καί νύ κε δὴ ξιφέεσσ' αὐτοσχεδὸν ὁρμηθήτην  <br>
            εἰ μή σφω' Αἴαντε διέκριναν μεμαῶτε,  <br>
            οἵ ῥ' ἦλθον καθ' ὅμιλον ἑταίρου κικλήσκοντος:  <br>
            τοὺς ὑποταρβήσαντες ἐχώρησαν πάλιν αὖτις  <br>
            Ἕκτωρ Αἰνείας τ' ἠδὲ Χρομίος θεοειδής,  <br>
            Ἄρητον δὲ κατ' αὖθι λίπον δεδαϊγμένον ἦτορ  <br>
        </P>
        <P><A>17.536</A>  κείμενον: Αὐτομέδων δὲ θοῷ ἀτάλαντος Ἄρηϊ  <br>
            τεύχεά τ' ἐξενάριξε καὶ εὐχόμενος ἔπος ηὔδα:  <br>
            ἦ δὴ μὰν ὀλίγον γε Μενοιτιάδαο θανόντος  <br>
            κῆρ ἄχεος μεθέηκα χερείονά περ καταπέφνων.  <br>
            ὣς εἰπὼν ἐς δίφρον ἑλὼν ἔναρα βροτόεντα  <br>
            θῆκ', ἂν δ' αὐτὸς ἔβαινε πόδας καὶ χεῖρας ὕπερθεν  <br>
            αἱματόεις ὥς τίς τε λέων κατὰ ταῦρον ἐδηδώς.  <br>
        </P>
        <P><A>17.543</A>  ἂψ δ' ἐπὶ Πατρόκλῳ τέτατο κρατερὴ ὑσμίνη  <br>
            ἀργαλέη πολύδακρυς, ἔγειρε δὲ νεῖκος Ἀθήνη  <br>
            οὐρανόθεν καταβᾶσα: προῆκε γὰρ εὐρύοπα Ζεὺς  <br>
            ὀρνύμεναι Δαναούς: δὴ γὰρ νόος ἐτράπετ' αὐτοῦ.  <br>
        </P>
        <P><A>17.547</A>  ἠΰτε πορφυρέην ἶριν θνητοῖσι τανύσσῃ  <br>
            Ζεὺς ἐξ οὐρανόθεν τέρας ἔμμεναι ἢ πολέμοιο  <br>
            ἢ καὶ χειμῶνος δυσθαλπέος, ὅς ῥά τε ἔργων  <br>
            ἀνθρώπους ἀνέπαυσεν ἐπὶ χθονί, μῆλα δὲ κήδει,  <br>
            ὣς ἣ πορφυρέῃ νεφέλῃ πυκάσασα ἓ αὐτὴν  <br>
            δύσετ' Ἀχαιῶν ἔθνος, ἔγειρε δὲ φῶτα ἕκαστον.  <br>
        </P>
        <P><A>17.553</A>  πρῶτον δ' Ἀτρέος υἱὸν ἐποτρύνουσα προσηύδα  <br>
            ἴφθιμον Μενέλαον: ὃ γάρ ῥά οἱ ἐγγύθεν ἦεν:  <br>
            εἰσαμένη Φοίνικι δέμας καὶ ἀτειρέα φωνήν:  <br>
            σοὶ μὲν δὴ Μενέλαε κατηφείη καὶ ὄνειδος  <br>
            ἔσσεται εἴ κ' Ἀχιλῆος ἀγαυοῦ πιστὸν ἑταῖρον  <br>
            τείχει ὕπο Τρώων ταχέες κύνες ἑλκήσουσιν.  <br>
            ἀλλ' ἔχεο κρατερῶς, ὄτρυνε δὲ λαὸν ἅπαντα.  <br>
        </P>
        <P><A>17.560</A>  τὴν δ' αὖτε προσέειπε βοὴν ἀγαθὸς Μενέλαος:  <br>
            Φοῖνιξ ἄττα γεραιὲ παλαιγενές, εἰ γὰρ Ἀθήνη  <br>
            δοίη κάρτος ἐμοί, βελέων δ' ἀπερύκοι ἐρωήν:  <br>
            τώ κεν ἔγωγ' ἐθέλοιμι παρεστάμεναι καὶ ἀμύνειν  <br>
            Πατρόκλῳ: μάλα γάρ με θανὼν ἐσεμάσσατο θυμόν.  <br>
            ἀλλ' Ἕκτωρ πυρὸς αἰνὸν ἔχει μένος, οὐδ' ἀπολήγει  <br>
            χαλκῷ δηϊόων: τῷ γὰρ Ζεὺς κῦδος ὀπάζει.  <br>
        </P>
        <P><A>17.567</A>  ὣς φάτο, γήθησεν δὲ θεὰ γλαυκῶπις Ἀθήνη,  <br>
            ὅττί ῥά οἱ πάμπρωτα θεῶν ἠρήσατο πάντων.  <br>
            ἐν δὲ βίην ὤμοισι καὶ ἐν γούνεσσιν ἔθηκε,  <br>
            καί οἱ μυίης θάρσος ἐνὶ στήθεσσιν ἐνῆκεν,  <br>
            ἥ τε καὶ ἐργομένη μάλα περ χροὸς ἀνδρομέοιο  <br>
            ἰσχανάᾳ δακέειν, λαρόν τέ οἱ αἷμ' ἀνθρώπου:  <br>
            τοίου μιν θάρσευς πλῆσε φρένας ἀμφὶ μελαίνας,  <br>
            βῆ δ' ἐπὶ Πατρόκλῳ, καὶ ἀκόντισε δουρὶ φαεινῷ.  <br>
        </P>
        <P><A>17.575</A>  ἔσκε δ' ἐνὶ Τρώεσσι Ποδῆς υἱὸς Ἠετίωνος  <br>
            ἀφνειός τ' ἀγαθός τε: μάλιστα δέ μιν τίεν Ἕκτωρ  <br>
            δήμου, ἐπεί οἱ ἑταῖρος ἔην φίλος εἰλαπιναστής:  <br>
            τόν ῥα κατὰ ζωστῆρα βάλε ξανθὸς Μενέλαος  <br>
            ἀΐξαντα φόβον δέ, διὰ πρὸ δὲ χαλκὸν ἔλασσε:  <br>
            δούπησεν δὲ πεσών: ἀτὰρ Ἀτρεΐδης Μενέλαος  <br>
            νεκρὸν ὑπ' ἐκ Τρώων ἔρυσεν μετὰ ἔθνος ἑταίρων.  <br>
        </P>
        <P><A>17.582</A>  Ἕκτορα δ' ἐγγύθεν ἱστάμενος ὄτρυνεν Ἀπόλλων  <br>
            Φαίνοπι Ἀσιάδῃ ἐναλίγκιος, ὅς οἱ ἁπάντων  <br>
            ξείνων φίλτατος ἔσκεν Ἀβυδόθι οἰκία ναίων:  <br>
            τῷ μιν ἐεισάμενος προσέφη ἑκάεργος Ἀπόλλων:  <br>
            Ἕκτορ τίς κέ σ' ἔτ' ἄλλος Ἀχαιῶν ταρβήσειεν;  <br>
        </P>
        <P><A>17.587</A>  οἷον δὴ Μενέλαον ὑπέτρεσας, ὃς τὸ πάρος γε  <br>
            μαλθακὸς αἰχμητής: νῦν δ' οἴχεται οἶος ἀείρας  <br>
            νεκρὸν ὑπ' ἐκ Τρώων, σὸν δ' ἔκτανε πιστὸν ἑταῖρον  <br>
            ἐσθλὸν ἐνὶ προμάχοισι Ποδῆν υἱὸν Ἠετίωνος.  <br>
            ὣς φάτο, τὸν δ' ἄχεος νεφέλη ἐκάλυψε μέλαινα,  <br>
            βῆ δὲ διὰ προμάχων κεκορυθμένος αἴθοπι χαλκῷ.  <br>
        </P>
        <P><A>17.593</A>  καὶ τότ' ἄρα Κρονίδης ἕλετ' αἰγίδα θυσσανόεσσαν  <br>
            μαρμαρέην, Ἴδην δὲ κατὰ νεφέεσσι κάλυψεν,  <br>
            ἀστράψας δὲ μάλα μεγάλ' ἔκτυπε, τὴν δὲ τίναξε,  <br>
            νίκην δὲ Τρώεσσι δίδου, ἐφόβησε δ' Ἀχαιούς.  <br>
        </P>
        <P><A>17.597</A>  πρῶτος Πηνέλεως Βοιώτιος ἦρχε φόβοιο.  <br>
            βλῆτο γὰρ ὦμον δουρὶ πρόσω τετραμμένος αἰεὶ  <br>
            ἄκρον ἐπιλίγδην: γράψεν δέ οἱ ὀστέον ἄχρις  <br>
            αἰχμὴ Πουλυδάμαντος: ὃ γάρ ῥ' ἔβαλε σχεδὸν ἐλθών.  <br>
        </P>
        <P><A>17.601</A>  Λήϊτον αὖθ' Ἕκτωρ σχεδὸν οὔτασε χεῖρ' ἐπὶ καρπῷ  <br>
            υἱὸν Ἀλεκτρυόνος μεγαθύμου, παῦσε δὲ χάρμης:  <br>
            τρέσσε δὲ παπτήνας, ἐπεὶ οὐκέτι ἔλπετο θυμῷ  <br>
            ἔγχος ἔχων ἐν χειρὶ μαχήσεσθαι Τρώεσσιν.  <br>
        </P>
        <P><A>17.605</A>  Ἕκτορα δ' Ἰδομενεὺς μετὰ Λήϊτον ὁρμηθέντα  <br>
            βεβλήκει θώρηκα κατὰ στῆθος παρὰ μαζόν:  <br>
            ἐν καυλῷ δ' ἐάγη δολιχὸν δόρυ, τοὶ δὲ βόησαν  <br>
            Τρῶες: ὃ δ' Ἰδομενῆος ἀκόντισε Δευκαλίδαο  <br>
            δίφρῳ ἐφεσταότος: τοῦ μέν ῥ' ἀπὸ τυτθὸν ἅμαρτεν:  <br>
            αὐτὰρ ὃ Μηριόναο ὀπάονά θ' ἡνίοχόν τε  <br>
            Κοίρανον, ὅς ῥ' ἐκ Λύκτου ἐϋκτιμένης ἕπετ' αὐτῷ:  <br>
        </P>
        <P><A>17.612</A>  πεζὸς γὰρ τὰ πρῶτα λιπὼν νέας ἀμφιελίσσας  <br>
            ἤλυθε, καί κε Τρωσὶ μέγα κράτος ἐγγυάλιξεν,  <br>
            εἰ μὴ Κοίρανος ὦκα ποδώκεας ἤλασεν ἵππους:  <br>
            καὶ τῷ μὲν φάος ἦλθεν, ἄμυνε δὲ νηλεὲς ἦμαρ,  <br>
            αὐτὸς δ' ὤλεσε θυμὸν ὑφ' Ἕκτορος ἀνδροφόνοιο:  <br>
        </P>
        <P><A>17.617</A>  τὸν βάλ' ὑπὸ γναθμοῖο καὶ οὔατος, ἐκ δ' ἄρ' ὀδόντας  <br>
            ὦσε δόρυ πρυμνόν, διὰ δὲ γλῶσσαν τάμε μέσσην.  <br>
            ἤριπε δ' ἐξ ὀχέων, κατὰ δ' ἡνία χεῦεν ἔραζε.  <br>
            καὶ τά γε Μηριόνης ἔλαβεν χείρεσσι φίλῃσι  <br>
            κύψας ἐκ πεδίοιο, καὶ Ἰδομενῆα προσηύδα:  <br>
        </P>
        <P><A>17.622</A>  μάστιε νῦν εἷός κε θοὰς ἐπὶ νῆας ἵκηαι:  <br>
            γιγνώσκεις δὲ καὶ αὐτὸς ὅ τ' οὐκέτι κάρτος Ἀχαιῶν.  <br>
            ὣς ἔφατ', Ἰδομενεὺς δ' ἵμασεν καλλίτριχας ἵππους  <br>
            νῆας ἔπι γλαφυράς: δὴ γὰρ δέος ἔμπεσε θυμῷ.  <br>
        </P>
        <P><A>17.626</A>  οὐδ' ἔλαθ' Αἴαντα μεγαλήτορα καὶ Μενέλαον  <br>
            Ζεύς, ὅτε δὴ Τρώεσσι δίδου ἑτεραλκέα νίκην.  <br>
            τοῖσι δὲ μύθων ἦρχε μέγας Τελαμώνιος Αἴας:  <br>
            ὢ πόποι ἤδη μέν κε καὶ ὃς μάλα νήπιός ἐστι  <br>
            γνοίη ὅτι Τρώεσσι πατὴρ Ζεὺς αὐτὸς ἀρήγει.  <br>
            τῶν μὲν γὰρ πάντων βέλε' ἅπτεται ὅς τις ἀφήῃ  <br>
            ἢ κακὸς ἢ ἀγαθός: Ζεὺς δ' ἔμπης πάντ' ἰθύνει:  <br>
            ἡμῖν δ' αὔτως πᾶσιν ἐτώσια πίπτει ἔραζε.  <br>
        </P>
        <P><A>17.634</A>  ἀλλ' ἄγετ' αὐτοί περ φραζώμεθα μῆτιν ἀρίστην,  <br>
            ἠμὲν ὅπως τὸν νεκρὸν ἐρύσσομεν, ἠδὲ καὶ αὐτοὶ  <br>
            χάρμα φίλοις ἑτάροισι γενώμεθα νοστήσαντες,  <br>
            οἵ που δεῦρ' ὁρόωντες ἀκηχέδατ', οὐδ' ἔτι φασὶν  <br>
            Ἕκτορος ἀνδροφόνοιο μένος καὶ χεῖρας ἀάπτους  <br>
            σχήσεσθ', ἀλλ' ἐν νηυσὶ μελαίνῃσιν πεσέεσθαι.  <br>
        </P>
        <P><A>17.640</A>  εἴη δ' ὅς τις ἑταῖρος ἀπαγγείλειε τάχιστα  <br>
            Πηλεΐδῃ, ἐπεὶ οὔ μιν ὀΐομαι οὐδὲ πεπύσθαι  <br>
            λυγρῆς ἀγγελίης, ὅτι οἱ φίλος ὤλεθ' ἑταῖρος.  <br>
            ἀλλ' οὔ πῃ δύναμαι ἰδέειν τοιοῦτον Ἀχαιῶν:  <br>
            ἠέρι γὰρ κατέχονται ὁμῶς αὐτοί τε καὶ ἵπποι.  <br>
        </P>
        <P><A>17.645</A>  Ζεῦ πάτερ ἀλλὰ σὺ ῥῦσαι ὑπ' ἠέρος υἷας Ἀχαιῶν,  <br>
            ποίησον δ' αἴθρην, δὸς δ' ὀφθαλμοῖσιν ἰδέσθαι:  <br>
            ἐν δὲ φάει καὶ ὄλεσσον, ἐπεί νύ τοι εὔαδεν οὕτως.  <br>
            ὣς φάτο, τὸν δὲ πατὴρ ὀλοφύρατο δάκρυ χέοντα:  <br>
            αὐτίκα δ' ἠέρα μὲν σκέδασεν καὶ ἀπῶσεν ὀμίχλην,  <br>
            ἠέλιος δ' ἐπέλαμψε, μάχη δ' ἐπὶ πᾶσα φαάνθη:  <br>
        </P>
        <P><A>17.651</A>  καὶ τότ' ἄρ' Αἴας εἶπε βοὴν ἀγαθὸν Μενέλαον:  <br>
            σκέπτεο νῦν Μενέλαε διοτρεφὲς αἴ κεν ἴδηαι  <br>
            ζωὸν ἔτ' Ἀντίλοχον μεγαθύμου Νέστορος υἱόν,  <br>
            ὄτρυνον δ' Ἀχιλῆϊ δαΐφρονι θᾶσσον ἰόντα  <br>
            εἰπεῖν ὅττι ῥά οἱ πολὺ φίλτατος ὤλεθ' ἑταῖρος.  <br>
        </P>
        <P><A>17.656</A>  ὣς ἔφατ', οὐδ' ἀπίθησε βοὴν ἀγαθὸς Μενέλαος,  <br>
            βῆ δ' ἰέναι ὥς τίς τε λέων ἀπὸ μεσσαύλοιο,  <br>
            ὅς τ' ἐπεὶ ἄρ κε κάμῃσι κύνας τ' ἄνδρας τ' ἐρεθίζων,  <br>
            οἵ τέ μιν οὐκ εἰῶσι βοῶν ἐκ πῖαρ ἑλέσθαι  <br>
            πάννυχοι ἐγρήσσοντες: ὃ δὲ κρειῶν ἐρατίζων  <br>
            ἰθύει, ἀλλ' οὔ τι πρήσσει: θαμέες γὰρ ἄκοντες  <br>
            ἀντίον ἀΐσσουσι θρασειάων ἀπὸ χειρῶν,  <br>
            καιόμεναί τε δεταί, τάς τε τρεῖ ἐσσύμενός περ:  <br>
            ἠῶθεν δ' ἀπονόσφιν ἔβη τετιηότι θυμῷ:  <br>
        </P>
        <P><A>17.665</A>  ὣς ἀπὸ Πατρόκλοιο βοὴν ἀγαθὸς Μενέλαος  <br>
            ἤϊε πόλλ' ἀέκων: περὶ γὰρ δίε μή μιν Ἀχαιοὶ  <br>
            ἀργαλέου πρὸ φόβοιο ἕλωρ δηΐοισι λίποιεν.  <br>
            πολλὰ δὲ Μηριόνῃ τε καὶ Αἰάντεσσ' ἐπέτελλεν:  <br>
            Αἴαντ' Ἀργείων ἡγήτορε Μηριόνη τε  <br>
            νῦν τις ἐνηείης Πατροκλῆος δειλοῖο  <br>
            μνησάσθω: πᾶσιν γὰρ ἐπίστατο μείλιχος εἶναι  <br>
            ζωὸς ἐών: νῦν αὖ θάνατος καὶ μοῖρα κιχάνει.  <br>
        </P>
        <P><A>17.673</A>  ὣς ἄρα φωνήσας ἀπέβη ξανθὸς Μενέλαος,  <br>
            πάντοσε παπταίνων ὥς τ' αἰετός, ὅν ῥά τέ φασιν  <br>
            ὀξύτατον δέρκεσθαι ὑπουρανίων πετεηνῶν,  <br>
            ὅν τε καὶ ὑψόθ' ἐόντα πόδας ταχὺς οὐκ ἔλαθε πτὼξ  <br>
            θάμνῳ ὑπ' ἀμφικόμῳ κατακείμενος, ἀλλά τ' ἐπ' αὐτῷ  <br>
            ἔσσυτο, καί τέ μιν ὦκα λαβὼν ἐξείλετο θυμόν.  <br>
            ὣς τότε σοὶ Μενέλαε διοτρεφὲς ὄσσε φαεινὼ  <br>
            πάντοσε δινείσθην πολέων κατὰ ἔθνος ἑταίρων,  <br>
            εἴ που Νέστορος υἱὸν ἔτι ζώοντα ἴδοιτο.  <br>
        </P>
        <P><A>17.682</A>  τὸν δὲ μάλ' αἶψ' ἐνόησε μάχης ἐπ' ἀριστερὰ πάσης  <br>
            θαρσύνονθ' ἑτάρους καὶ ἐποτρύνοντα μάχεσθαι,  <br>
            ἀγχοῦ δ' ἱστάμενος προσέφη ξανθὸς Μενέλαος:  <br>
            Ἀντίλοχ' εἰ δ' ἄγε δεῦρο διοτρεφὲς ὄφρα πύθηαι  <br>
            λυγρῆς ἀγγελίης, ἣ μὴ ὤφελλε γενέσθαι.  <br>
        </P>
        <P><A>17.687</A>  ἤδη μὲν σὲ καὶ αὐτὸν ὀΐομαι εἰσορόωντα  <br>
            γιγνώσκειν ὅτι πῆμα θεὸς Δαναοῖσι κυλίνδει,  <br>
            νίκη δὲ Τρώων: πέφαται δ' ὤριστος Ἀχαιῶν  <br>
            Πάτροκλος, μεγάλη δὲ ποθὴ Δαναοῖσι τέτυκται.  <br>
            ἀλλὰ σύ γ' αἶψ' Ἀχιλῆϊ θέων ἐπὶ νῆας Ἀχαιῶν  <br>
            εἰπεῖν, αἴ κε τάχιστα νέκυν ἐπὶ νῆα σαώσῃ  <br>
            γυμνόν: ἀτὰρ τά γε τεύχε' ἔχει κορυθαίολος Ἕκτωρ.  <br>
        </P>
        <P><A>17.694</A>  ὣς ἔφατ', Ἀντίλοχος δὲ κατέστυγε μῦθον ἀκούσας:  <br>
            δὴν δέ μιν ἀμφασίη ἐπέων λάβε, τὼ δέ οἱ ὄσσε  <br>
            δακρυόφι πλῆσθεν, θαλερὴ δέ οἱ ἔσχετο φωνή.  <br>
            ἀλλ' οὐδ' ὧς Μενελάου ἐφημοσύνης ἀμέλησε,  <br>
            βῆ δὲ θέειν, τὰ δὲ τεύχε' ἀμύμονι δῶκεν ἑταίρῳ  <br>
            Λαοδόκῳ, ὅς οἱ σχεδὸν ἔστρεφε μώνυχας ἵππους.  <br>
            τὸν μὲν δάκρυ χέοντα πόδες φέρον ἐκ πολέμοιο  <br>
            Πηλεΐδῃ Ἀχιλῆϊ κακὸν ἔπος ἀγγελέοντα.  <br>
        </P>
        <P><A>17.702</A>  οὐδ' ἄρα σοὶ Μενέλαε διοτρεφὲς ἤθελε θυμὸς  <br>
            τειρομένοις ἑτάροισιν ἀμυνέμεν, ἔνθεν ἀπῆλθεν  <br>
            Ἀντίλοχος, μεγάλη δὲ ποθὴ Πυλίοισιν ἐτύχθη:  <br>
            ἀλλ' ὅ γε τοῖσιν μὲν Θρασυμήδεα δῖον ἀνῆκεν,  <br>
            αὐτὸς δ' αὖτ' ἐπὶ Πατρόκλῳ ἥρωϊ βεβήκει,  <br>
        </P>
        <P><A>17.707</A>  στῆ δὲ παρ' Αἰάντεσσι θέων, εἶθαρ δὲ προσηύδα:  <br>
            κεῖνον μὲν δὴ νηυσὶν ἐπιπροέηκα θοῇσιν  <br>
            ἐλθεῖν εἰς Ἀχιλῆα πόδας ταχύν: οὐδέ μιν οἴω  <br>
            νῦν ἰέναι μάλα περ κεχολωμένον Ἕκτορι δίῳ:  <br>
            οὐ γάρ πως ἂν γυμνὸς ἐὼν Τρώεσσι μάχοιτο.  <br>
            ἡμεῖς δ' αὐτοί περ φραζώμεθα μῆτιν ἀρίστην,  <br>
            ἠμὲν ὅπως τὸν νεκρὸν ἐρύσσομεν, ἠδὲ καὶ αὐτοὶ  <br>
            Τρώων ἐξ ἐνοπῆς θάνατον καὶ κῆρα φύγωμεν.  <br>
        </P>
        <P><A>17.715</A>  τὸν δ' ἠμείβετ' ἔπειτα μέγας Τελαμώνιος Αἴας:  <br>
            πάντα κατ' αἶσαν ἔειπες ἀγακλεὲς ὦ Μενέλαε:  <br>
            ἀλλὰ σὺ μὲν καὶ Μηριόνης ὑποδύντε μάλ' ὦκα  <br>
            νεκρὸν ἀείραντες φέρετ' ἐκ πόνου: αὐτὰρ ὄπισθε  <br>
            νῶϊ μαχησόμεθα Τρωσίν τε καὶ Ἕκτορι δίῳ  <br>
            ἶσον θυμὸν ἔχοντες ὁμώνυμοι, οἳ τὸ πάρος περ  <br>
            μίμνομεν ὀξὺν Ἄρηα παρ' ἀλλήλοισι μένοντες.  <br>
        </P>
        <P><A>17.722</A>  ὣς ἔφαθ', οἳ δ' ἄρα νεκρὸν ἀπὸ χθονὸς ἀγκάζοντο  <br>
            ὕψι μάλα μεγάλως: ἐπὶ δ' ἴαχε λαὸς ὄπισθε  <br>
            Τρωϊκός, ὡς εἴδοντο νέκυν αἴροντας Ἀχαιούς.  <br>
            ἴθυσαν δὲ κύνεσσιν ἐοικότες, οἵ τ' ἐπὶ κάπρῳ  <br>
            βλημένῳ ἀΐξωσι πρὸ κούρων θηρητήρων:  <br>
            ἕως μὲν γάρ τε θέουσι διαρραῖσαι μεμαῶτες,  <br>
            ἀλλ' ὅτε δή ῥ' ἐν τοῖσιν ἑλίξεται ἀλκὶ πεποιθώς,  <br>
            ἄψ τ' ἀνεχώρησαν διά τ' ἔτρεσαν ἄλλυδις ἄλλος.  <br>
        </P>
        <P><A>17.730</A>  ὣς Τρῶες εἷος μὲν ὁμιλαδὸν αἰὲν ἕποντο  <br>
            νύσσοντες ξίφεσίν τε καὶ ἔγχεσιν ἀμφιγύοισιν:  <br>
            ἀλλ' ὅτε δή ῥ' Αἴαντε μεταστρεφθέντε κατ' αὐτοὺς  <br>
            σταίησαν, τῶν δὲ τράπετο χρώς, οὐδέ τις ἔτλη  <br>
            πρόσσω ἀΐξας περὶ νεκροῦ δηριάασθαι.  <br>
        </P>
        <P><A>17.735</A>  ὣς οἵ γ' ἐμμεμαῶτε νέκυν φέρον ἐκ πολέμοιο  <br>
            νῆας ἔπι γλαφυράς: ἐπὶ δὲ πτόλεμος τέτατό σφιν  <br>
            ἄγριος ἠΰτε πῦρ, τό τ' ἐπεσσύμενον πόλιν ἀνδρῶν  <br>
            ὄρμενον ἐξαίφνης φλεγέθει, μινύθουσι δὲ οἶκοι  <br>
            ἐν σέλαϊ μεγάλῳ: τὸ δ' ἐπιβρέμει ἲς ἀνέμοιο.  <br>
        </P>
        <P><A>17.740</A>  ὣς μὲν τοῖς ἵππων τε καὶ ἀνδρῶν αἰχμητάων  <br>
            ἀζηχὴς ὀρυμαγδὸς ἐπήϊεν ἐρχομένοισιν:  <br>
            οἳ δ' ὥς θ' ἡμίονοι κρατερὸν μένος ἀμφιβαλόντες  <br>
            ἕλκωσ' ἐξ ὄρεος κατὰ παιπαλόεσσαν ἀταρπὸν  <br>
            ἢ δοκὸν ἠὲ δόρυ μέγα νήϊον: ἐν δέ τε θυμὸς  <br>
            τείρεθ' ὁμοῦ καμάτῳ τε καὶ ἱδρῷ σπευδόντεσσιν:  <br>
        </P>
        <P><A>17.746</A>  ὣς οἵ γ' ἐμμεμαῶτε νέκυν φέρον. αὐτὰρ ὄπισθεν  <br>
            Αἴαντ' ἰσχανέτην, ὥς τε πρὼν ἰσχάνει ὕδωρ  <br>
            ὑλήεις πεδίοιο διαπρύσιον τετυχηκώς,  <br>
            ὅς τε καὶ ἰφθίμων ποταμῶν ἀλεγεινὰ ῥέεθρα  <br>
            ἴσχει, ἄφαρ δέ τε πᾶσι ῥόον πεδίον δὲ τίθησι  <br>
            πλάζων: οὐδέ τί μιν σθένεϊ ῥηγνῦσι ῥέοντες:  <br>
        </P>
        <P><A>17.752</A>  ὣς αἰεὶ Αἴαντε μάχην ἀνέεργον ὀπίσσω  <br>
            Τρώων: οἳ δ' ἅμ' ἕποντο, δύω δ' ἐν τοῖσι μάλιστα  <br>
            Αἰνείας τ' Ἀγχισιάδης καὶ φαίδιμος Ἕκτωρ.  <br>
        </P>
        <P><A>17.755</A>  τῶν δ' ὥς τε ψαρῶν νέφος ἔρχεται ἠὲ κολοιῶν  <br>
            οὖλον κεκλήγοντες, ὅτε προΐδωσιν ἰόντα  <br>
            κίρκον, ὅ τε σμικρῇσι φόνον φέρει ὀρνίθεσσιν,  <br>
            ὣς ἄρ' ὑπ' Αἰνείᾳ τε καὶ Ἕκτορι κοῦροι Ἀχαιῶν  <br>
            οὖλον κεκλήγοντες ἴσαν, λήθοντο δὲ χάρμης.  <br>
            πολλὰ δὲ τεύχεα καλὰ πέσον περί τ' ἀμφί τε τάφρον  <br>
            φευγόντων Δαναῶν: πολέμου δ' οὐ γίγνετ' ἐρωή.  <br>
        </P>
        <h4>ΙΛΙΑΔΟΣ Σ</h4>
        <P><A>18.1</A>  ὣς οἳ μὲν μάρναντο δέμας πυρὸς αἰθομένοιο,  <br>
            Ἀντίλοχος δ' Ἀχιλῆϊ πόδας ταχὺς ἄγγελος ἦλθε.  <br>
            τὸν δ' εὗρε προπάροιθε νεῶν ὀρθοκραιράων  <br>
            τὰ φρονέοντ' ἀνὰ θυμὸν ἃ δὴ τετελεσμένα ἦεν:  <br>
        </P>
        <P><A>18.5</A>  ὀχθήσας δ' ἄρα εἶπε πρὸς ὃν μεγαλήτορα θυμόν:  <br>
            ὤ μοι ἐγώ, τί τ' ἄρ' αὖτε κάρη κομόωντες Ἀχαιοὶ  <br>
            νηυσὶν ἔπι κλονέονται ἀτυζόμενοι πεδίοιο;  <br>
        </P>
        <P><A>18.8</A>  μὴ δή μοι τελέσωσι θεοὶ κακὰ κήδεα θυμῷ,  <br>
            ὥς ποτέ μοι μήτηρ διεπέφραδε καί μοι ἔειπε  <br>
            Μυρμιδόνων τὸν ἄριστον ἔτι ζώοντος ἐμεῖο  <br>
            χερσὶν ὕπο Τρώων λείψειν φάος ἠελίοιο.  <br>
        </P>
        <P><A>18.12</A>  ἦ μάλα δὴ τέθνηκε Μενοιτίου ἄλκιμος υἱὸς  <br>
            σχέτλιος: ἦ τ' ἐκέλευον ἀπωσάμενον δήϊον πῦρ  <br>
            ἂψ ἐπὶ νῆας ἴμεν, μηδ' Ἕκτορι ἶφι μάχεσθαι.  <br>
        </P>
        <P><A>18.15</A>  εἷος ὃ ταῦθ' ὥρμαινε κατὰ φρένα καὶ κατὰ θυμόν,  <br>
            τόφρά οἱ ἐγγύθεν ἦλθεν ἀγαυοῦ Νέστορος υἱὸς  <br>
            δάκρυα θερμὰ χέων, φάτο δ' ἀγγελίην ἀλεγεινήν:  <br>
            ὤ μοι Πηλέος υἱὲ δαΐφρονος ἦ μάλα λυγρῆς  <br>
            πεύσεαι ἀγγελίης, ἣ μὴ ὤφελλε γενέσθαι.  <br>
            κεῖται Πάτροκλος, νέκυος δὲ δὴ ἀμφιμάχονται  <br>
            γυμνοῦ: ἀτὰρ τά γε τεύχε' ἔχει κορυθαίολος Ἕκτωρ.  <br>
        </P>
        <P><A>18.22</A>  ὣς φάτο, τὸν δ' ἄχεος νεφέλη ἐκάλυψε μέλαινα:  <br>
            ἀμφοτέρῃσι δὲ χερσὶν ἑλὼν κόνιν αἰθαλόεσσαν  <br>
            χεύατο κὰκ κεφαλῆς, χαρίεν δ' ᾔσχυνε πρόσωπον:  <br>
            νεκταρέῳ δὲ χιτῶνι μέλαιν' ἀμφίζανε τέφρη.  <br>
            αὐτὸς δ' ἐν κονίῃσι μέγας μεγαλωστὶ τανυσθεὶς  <br>
            κεῖτο, φίλῃσι δὲ χερσὶ κόμην ᾔσχυνε δαΐζων.  <br>
        </P>
        <P><A>18.28</A>  δμῳαὶ δ' ἃς Ἀχιλεὺς ληΐσσατο Πάτροκλός τε  <br>
            θυμὸν ἀκηχέμεναι μεγάλ' ἴαχον, ἐκ δὲ θύραζε  <br>
            ἔδραμον ἀμφ' Ἀχιλῆα δαΐφρονα, χερσὶ δὲ πᾶσαι  <br>
            στήθεα πεπλήγοντο, λύθεν δ' ὑπὸ γυῖα ἑκάστης.  <br>
        </P>
        <P><A>18.32</A>  Ἀντίλοχος δ' ἑτέρωθεν ὀδύρετο δάκρυα λείβων  <br>
            χεῖρας ἔχων Ἀχιλῆος: ὃ δ' ἔστενε κυδάλιμον κῆρ:  <br>
            δείδιε γὰρ μὴ λαιμὸν ἀπαμήσειε σιδήρῳ.  <br>
        </P>
        <P><A>18.35</A>  σμερδαλέον δ' ᾤμωξεν: ἄκουσε δὲ πότνια μήτηρ  <br>
            ἡμένη ἐν βένθεσσιν ἁλὸς παρὰ πατρὶ γέροντι,  <br>
            κώκυσέν τ' ἄρ' ἔπειτα: θεαὶ δέ μιν ἀμφαγέροντο  <br>
            πᾶσαι ὅσαι κατὰ βένθος ἁλὸς Νηρηΐδες ἦσαν.  <br>
        </P>
        <P><A>18.39</A>  ἔνθ' ἄρ' ἔην Γλαύκη τε Θάλειά τε Κυμοδόκη τε  <br>
            Νησαίη Σπειώ τε Θόη θ' Ἁλίη τε βοῶπις  <br>
            Κυμοθόη τε καὶ Ἀκταίη καὶ Λιμνώρεια  <br>
            καὶ Μελίτη καὶ Ἴαιρα καὶ Ἀμφιθόη καὶ Ἀγαυὴ  <br>
            Δωτώ τε Πρωτώ τε Φέρουσά τε Δυναμένη τε  <br>
            Δεξαμένη τε καὶ Ἀμφινόμη καὶ Καλλιάνειρα  <br>
            Δωρὶς καὶ Πανόπη καὶ ἀγακλειτὴ Γαλάτεια  <br>
            Νημερτής τε καὶ Ἀψευδὴς καὶ Καλλιάνασσα:  <br>
            ἔνθα δ' ἔην Κλυμένη Ἰάνειρά τε καὶ Ἰάνασσα  <br>
            Μαῖρα καὶ Ὠρείθυια ἐϋπλόκαμός τ' Ἀμάθεια  <br>
            ἄλλαι θ' αἳ κατὰ βένθος ἁλὸς Νηρηΐδες ἦσαν.  <br>
        </P>
        <P><A>18.50</A>  τῶν δὲ καὶ ἀργύφεον πλῆτο σπέος: αἳ δ' ἅμα πᾶσαι  <br>
            στήθεα πεπλήγοντο, Θέτις δ' ἐξῆρχε γόοιο:  <br>
            κλῦτε κασίγνηται Νηρηΐδες, ὄφρ' ἐῢ πᾶσαι  <br>
            εἴδετ' ἀκούουσαι ὅσ' ἐμῷ ἔνι κήδεα θυμῷ.  <br>
            ὤ μοι ἐγὼ δειλή, ὤ μοι δυσαριστοτόκεια,  <br>
        </P>
        <P><A>18.55</A>  ἥ τ' ἐπεὶ ἂρ τέκον υἱὸν ἀμύμονά τε κρατερόν τε  <br>
            ἔξοχον ἡρώων: ὃ δ' ἀνέδραμεν ἔρνεϊ ἶσος:  <br>
            τὸν μὲν ἐγὼ θρέψασα φυτὸν ὣς γουνῷ ἀλωῆς  <br>
            νηυσὶν ἐπιπροέηκα κορωνίσιν Ἴλιον εἴσω  <br>
            Τρωσὶ μαχησόμενον: τὸν δ' οὐχ ὑποδέξομαι αὖτις  <br>
            οἴκαδε νοστήσαντα δόμον Πηλήϊον εἴσω.  <br>
            ὄφρα δέ μοι ζώει καὶ ὁρᾷ φάος ἠελίοιο  <br>
            ἄχνυται, οὐδέ τί οἱ δύναμαι χραισμῆσαι ἰοῦσα.  <br>
            ἀλλ' εἶμ', ὄφρα ἴδωμι φίλον τέκος, ἠδ' ἐπακούσω  <br>
            ὅττί μιν ἵκετο πένθος ἀπὸ πτολέμοιο μένοντα.  <br>
        </P>
        <P><A>18.65</A>  ὣς ἄρα φωνήσασα λίπε σπέος: αἳ δὲ σὺν αὐτῇ  <br>
            δακρυόεσσαι ἴσαν, περὶ δέ σφισι κῦμα θαλάσσης  <br>
            ῥήγνυτο: ταὶ δ' ὅτε δὴ Τροίην ἐρίβωλον ἵκοντο  <br>
            ἀκτὴν εἰσανέβαινον ἐπισχερώ, ἔνθα θαμειαὶ  <br>
            Μυρμιδόνων εἴρυντο νέες ταχὺν ἀμφ' Ἀχιλῆα.  <br>
        </P>
        <P><A>18.70</A>  τῷ δὲ βαρὺ στενάχοντι παρίστατο πότνια μήτηρ,  <br>
            ὀξὺ δὲ κωκύσασα κάρη λάβε παιδὸς ἑοῖο,  <br>
            καί ῥ' ὀλοφυρομένη ἔπεα πτερόεντα προσηύδα:  <br>
            τέκνον τί κλαίεις; τί δέ σε φρένας ἵκετο πένθος;  <br>
            ἐξαύδα, μὴ κεῦθε: τὰ μὲν δή τοι τετέλεσται  <br>
            ἐκ Διός, ὡς ἄρα δὴ πρίν γ' εὔχεο χεῖρας ἀνασχὼν  <br>
            πάντας ἐπὶ πρύμνῃσιν ἀλήμεναι υἷας Ἀχαιῶν  <br>
            σεῦ ἐπιδευομένους, παθέειν τ' ἀεκήλια ἔργα.  <br>
        </P>
        <P><A>18.78</A>  τὴν δὲ βαρὺ στενάχων προσέφη πόδας ὠκὺς Ἀχιλλεύς:  <br>
            μῆτερ ἐμή, τὰ μὲν ἄρ μοι Ὀλύμπιος ἐξετέλεσσεν:  <br>
            ἀλλὰ τί μοι τῶν ἦδος ἐπεὶ φίλος ὤλεθ' ἑταῖρος  <br>
            Πάτροκλος, τὸν ἐγὼ περὶ πάντων τῖον ἑταίρων  <br>
            ἶσον ἐμῇ κεφαλῇ; τὸν ἀπώλεσα, τεύχεα δ' Ἕκτωρ  <br>
        </P>
        <P><A>18.83</A>  δῃώσας ἀπέδυσε πελώρια θαῦμα ἰδέσθαι  <br>
            καλά: τὰ μὲν Πηλῆϊ θεοὶ δόσαν ἀγλαὰ δῶρα  <br>
            ἤματι τῷ ὅτε σε βροτοῦ ἀνέρος ἔμβαλον εὐνῇ.  <br>
        </P>
        <P><A>18.86</A>  αἴθ' ὄφελες σὺ μὲν αὖθι μετ' ἀθανάτῃς ἁλίῃσι  <br>
            ναίειν, Πηλεὺς δὲ θνητὴν ἀγαγέσθαι ἄκοιτιν.  <br>
            νῦν δ' ἵνα καὶ σοὶ πένθος ἐνὶ φρεσὶ μυρίον εἴη  <br>
            παιδὸς ἀποφθιμένοιο, τὸν οὐχ ὑποδέξεαι αὖτις  <br>
            οἴκαδε νοστήσαντ', ἐπεὶ οὐδ' ἐμὲ θυμὸς ἄνωγε  <br>
        </P>
        <P><A>18.91</A>  ζώειν οὐδ' ἄνδρεσσι μετέμμεναι, αἴ κε μὴ Ἕκτωρ  <br>
            πρῶτος ἐμῷ ὑπὸ δουρὶ τυπεὶς ἀπὸ θυμὸν ὀλέσσῃ,  <br>
            Πατρόκλοιο δ' ἕλωρα Μενοιτιάδεω ἀποτίσῃ.  <br>
        </P>
        <P><A>18.94</A>  τὸν δ' αὖτε προσέειπε Θέτις κατὰ δάκρυ χέουσα:  <br>
            ὠκύμορος δή μοι τέκος ἔσσεαι, οἷ' ἀγορεύεις:  <br>
            αὐτίκα γάρ τοι ἔπειτα μεθ' Ἕκτορα πότμος ἑτοῖμος.  <br>
        </P>
        <P><A>18.97</A>  τὴν δὲ μέγ' ὀχθήσας προσέφη πόδας ὠκὺς Ἀχιλλεύς:  <br>
            αὐτίκα τεθναίην, ἐπεὶ οὐκ ἄρ' ἔμελλον ἑταίρῳ  <br>
            κτεινομένῳ ἐπαμῦναι: ὃ μὲν μάλα τηλόθι πάτρης  <br>
            ἔφθιτ', ἐμεῖο δὲ δῆσεν ἀρῆς ἀλκτῆρα γενέσθαι.  <br>
        </P>
        <P><A>18.101</A>  νῦν δ' ἐπεὶ οὐ νέομαί γε φίλην ἐς πατρίδα γαῖαν,  <br>
            οὐδέ τι Πατρόκλῳ γενόμην φάος οὐδ' ἑτάροισι  <br>
            τοῖς ἄλλοις, οἳ δὴ πολέες δάμεν Ἕκτορι δίῳ,  <br>
            ἀλλ' ἧμαι παρὰ νηυσὶν ἐτώσιον ἄχθος ἀρούρης,  <br>
            τοῖος ἐὼν οἷος οὔ τις Ἀχαιῶν χαλκοχιτώνων  <br>
            ἐν πολέμῳ: ἀγορῇ δέ τ' ἀμείνονές εἰσι καὶ ἄλλοι.  <br>
        </P>
        <P><A>18.107</A>  ὡς ἔρις ἔκ τε θεῶν ἔκ τ' ἀνθρώπων ἀπόλοιτο  <br>
            καὶ χόλος, ὅς τ' ἐφέηκε πολύφρονά περ χαλεπῆναι,  <br>
            ὅς τε πολὺ γλυκίων μέλιτος καταλειβομένοιο  <br>
            ἀνδρῶν ἐν στήθεσσιν ἀέξεται ἠΰτε καπνός:  <br>
        </P>
        <P><A>18.111</A>  ὡς ἐμὲ νῦν ἐχόλωσεν ἄναξ ἀνδρῶν Ἀγαμέμνων.  <br>
            ἀλλὰ τὰ μὲν προτετύχθαι ἐάσομεν ἀχνύμενοί περ,  <br>
            θυμὸν ἐνὶ στήθεσσι φίλον δαμάσαντες ἀνάγκῃ:  <br>
            νῦν δ' εἶμ' ὄφρα φίλης κεφαλῆς ὀλετῆρα κιχείω  <br>
            Ἕκτορα: κῆρα δ' ἐγὼ τότε δέξομαι ὁππότε κεν δὴ  <br>
            Ζεὺς ἐθέλῃ τελέσαι ἠδ' ἀθάνατοι θεοὶ ἄλλοι.  <br>
        </P>
        <P><A>18.117</A>  οὐδὲ γὰρ οὐδὲ βίη Ἡρακλῆος φύγε κῆρα,  <br>
            ὅς περ φίλτατος ἔσκε Διὶ Κρονίωνι ἄνακτι:  <br>
            ἀλλά ἑ μοῖρα δάμασσε καὶ ἀργαλέος χόλος Ἥρης.  <br>
            ὣς καὶ ἐγών, εἰ δή μοι ὁμοίη μοῖρα τέτυκται,  <br>
        </P>
        <P><A>18.121</A>  κείσομ' ἐπεί κε θάνω: νῦν δὲ κλέος ἐσθλὸν ἀροίμην,  <br>
            καί τινα Τρωϊάδων καὶ Δαρδανίδων βαθυκόλπων  <br>
            ἀμφοτέρῃσιν χερσὶ παρειάων ἁπαλάων  <br>
            δάκρυ' ὀμορξαμένην ἁδινὸν στοναχῆσαι ἐφείην,  <br>
            γνοῖεν δ' ὡς δὴ δηρὸν ἐγὼ πολέμοιο πέπαυμαι:  <br>
            μὴ δέ μ' ἔρυκε μάχης φιλέουσά περ: οὐδέ με πείσεις.  <br>
        </P>
        <P><A>18.127</A>  τὸν δ' ἠμείβετ' ἔπειτα θεὰ Θέτις ἀργυρόπεζα:  <br>
            ναὶ δὴ ταῦτά γε τέκνον ἐτήτυμον οὐ κακόν ἐστι  <br>
            τειρομένοις ἑτάροισιν ἀμυνέμεν αἰπὺν ὄλεθρον.  <br>
            ἀλλά τοι ἔντεα καλὰ μετὰ Τρώεσσιν ἔχονται  <br>
            χάλκεα μαρμαίροντα: τὰ μὲν κορυθαίολος Ἕκτωρ  <br>
            αὐτὸς ἔχων ὤμοισιν ἀγάλλεται: οὐδέ ἕ φημι  <br>
            δηρὸν ἐπαγλαϊεῖσθαι, ἐπεὶ φόνος ἐγγύθεν αὐτῷ.  <br>
        </P>
        <P><A>18.134</A>  ἀλλὰ σὺ μὲν μή πω καταδύσεο μῶλον Ἄρηος  <br>
            πρίν γ' ἐμὲ δεῦρ' ἐλθοῦσαν ἐν ὀφθαλμοῖσιν ἴδηαι:  <br>
            ἠῶθεν γὰρ νεῦμαι ἅμ' ἠελίῳ ἀνιόντι  <br>
            τεύχεα καλὰ φέρουσα παρ' Ἡφαίστοιο ἄνακτος.  <br>
        </P>
        <P><A>18.138</A>  ὣς ἄρα φωνήσασα πάλιν τράπεθ' υἷος ἑοῖο,  <br>
            καὶ στρεφθεῖσ' ἁλίῃσι κασιγνήτῃσι μετηύδα:  <br>
            ὑμεῖς μὲν νῦν δῦτε θαλάσσης εὐρέα κόλπον  <br>
            ὀψόμεναί τε γέρονθ' ἅλιον καὶ δώματα πατρός,  <br>
            καί οἱ πάντ' ἀγορεύσατ': ἐγὼ δ' ἐς μακρὸν Ὄλυμπον  <br>
            εἶμι παρ' Ἥφαιστον κλυτοτέχνην, αἴ κ' ἐθέλῃσιν  <br>
            υἱεῖ ἐμῷ δόμεναι κλυτὰ τεύχεα παμφανόωντα.  <br>
        </P>
        <P><A>18.145</A>  ὣς ἔφαθ', αἳ δ' ὑπὸ κῦμα θαλάσσης αὐτίκ' ἔδυσαν:  <br>
            ἣ δ' αὖτ' Οὔλυμπον δὲ θεὰ Θέτις ἀργυρόπεζα  <br>
            ἤϊεν ὄφρα φίλῳ παιδὶ κλυτὰ τεύχε' ἐνείκαι.  <br>
            τὴν μὲν ἄρ' Οὔλυμπον δὲ πόδες φέρον: αὐτὰρ Ἀχαιοὶ  <br>
        </P>
        <P><A>18.149</A>  θεσπεσίῳ ἀλαλητῷ ὑφ' Ἕκτορος ἀνδροφόνοιο  <br>
            φεύγοντες νῆάς τε καὶ Ἑλλήσποντον ἵκοντο.  <br>
            οὐδέ κε Πάτροκλόν περ ἐϋκνήμιδες Ἀχαιοὶ  <br>
            ἐκ βελέων ἐρύσαντο νέκυν θεράποντ' Ἀχιλῆος:  <br>
        </P>
        <P><A>18.153</A>  αὖτις γὰρ δὴ τόν γε κίχον λαός τε καὶ ἵπποι  <br>
            Ἕκτωρ τε Πριάμοιο πάϊς φλογὶ εἴκελος ἀλκήν.  <br>
            τρὶς μέν μιν μετόπισθε ποδῶν λάβε φαίδιμος Ἕκτωρ  <br>
            ἑλκέμεναι μεμαώς, μέγα δὲ Τρώεσσιν ὁμόκλα:  <br>
            τρὶς δὲ δύ' Αἴαντες θοῦριν ἐπιειμένοι ἀλκὴν  <br>
            νεκροῦ ἀπεστυφέλιξαν: ὃ δ' ἔμπεδον ἀλκὶ πεποιθὼς  <br>
            ἄλλοτ' ἐπαΐξασκε κατὰ μόθον, ἄλλοτε δ' αὖτε  <br>
            στάσκε μέγα ἰάχων: ὀπίσω δ' οὐ χάζετο πάμπαν.  <br>
        </P>
        <P><A>18.161</A>  ὡς δ' ἀπὸ σώματος οὔ τι λέοντ' αἴθωνα δύνανται  <br>
            ποιμένες ἄγραυλοι μέγα πεινάοντα δίεσθαι,  <br>
            ὥς ῥα τὸν οὐκ ἐδύναντο δύω Αἴαντε κορυστὰ  <br>
            Ἕκτορα Πριαμίδην ἀπὸ νεκροῦ δειδίξασθαι.  <br>
        </P>
        <P><A>18.165</A>  καί νύ κεν εἴρυσσέν τε καὶ ἄσπετον ἤρατο κῦδος,  <br>
            εἰ μὴ Πηλεΐωνι ποδήνεμος ὠκέα Ἶρις  <br>
            ἄγγελος ἦλθε θέουσ' ἀπ' Ὀλύμπου θωρήσσεσθαι  <br>
            κρύβδα Διὸς ἄλλων τε θεῶν: πρὸ γὰρ ἧκέ μιν Ἥρη.  <br>
            ἀγχοῦ δ' ἱσταμένη ἔπεα πτερόεντα προσηύδα:  <br>
        </P>
        <P><A>18.170</A>  ὄρσεο Πηλεΐδη, πάντων ἐκπαγλότατ' ἀνδρῶν:  <br>
            Πατρόκλῳ ἐπάμυνον, οὗ εἵνεκα φύλοπις αἰνὴ  <br>
            ἕστηκε πρὸ νεῶν: οἳ δ' ἀλλήλους ὀλέκουσιν  <br>
            οἳ μὲν ἀμυνόμενοι νέκυος πέρι τεθνηῶτος,  <br>
            οἳ δὲ ἐρύσσασθαι ποτὶ Ἴλιον ἠνεμόεσσαν  <br>
            Τρῶες ἐπιθύουσι: μάλιστα δὲ φαίδιμος Ἕκτωρ  <br>
        </P>
        <P><A>18.176</A>  ἑλκέμεναι μέμονεν: κεφαλὴν δέ ἑ θυμὸς ἄνωγε  <br>
            πῆξαι ἀνὰ σκολόπεσσι ταμόνθ' ἁπαλῆς ἀπὸ δειρῆς.  <br>
            ἀλλ' ἄνα μηδ' ἔτι κεῖσο: σέβας δέ σε θυμὸν ἱκέσθω  <br>
            Πάτροκλον Τρῳῇσι κυσὶν μέλπηθρα γενέσθαι:  <br>
            σοὶ λώβη, αἴ κέν τι νέκυς ᾐσχυμμένος ἔλθῃ.  <br>
        </P>
        <P><A>18.181</A>  τὴν δ' ἠμείβετ' ἔπειτα ποδάρκης δῖος Ἀχιλλεύς:  <br>
            Ἶρι θεὰ τίς γάρ σε θεῶν ἐμοὶ ἄγγελον ἧκε;  <br>
        </P>
        <P><A>18.183</A>  τὸν δ' αὖτε προσέειπε ποδήνεμος ὠκέα Ἶρις:  <br>
            Ἥρη με προέηκε Διὸς κυδρὴ παράκοιτις:  <br>
            οὐδ' οἶδε Κρονίδης ὑψίζυγος οὐδέ τις ἄλλος  <br>
            ἀθανάτων, οἳ Ὄλυμπον ἀγάννιφον ἀμφινέμονται.  <br>
        </P>
        <P><A>18.187</A>  τὴν δ' ἀπαμειβόμενος προσέφη πόδας ὠκὺς Ἀχιλλεύς:  <br>
            πῶς τὰρ ἴω μετὰ μῶλον; ἔχουσι δὲ τεύχε' ἐκεῖνοι:  <br>
            μήτηρ δ' οὔ με φίλη πρίν γ' εἴα θωρήσσεσθαι  <br>
            πρίν γ' αὐτὴν ἐλθοῦσαν ἐν ὀφθαλμοῖσιν ἴδωμαι:  <br>
            στεῦτο γὰρ Ἡφαίστοιο πάρ' οἰσέμεν ἔντεα καλά.  <br>
        </P>
        <P><A>18.192</A>  ἄλλου δ' οὔ τευ οἶδα τεῦ ἂν κλυτὰ τεύχεα δύω,  <br>
            εἰ μὴ Αἴαντός γε σάκος Τελαμωνιάδαο.  <br>
            ἀλλὰ καὶ αὐτὸς ὅ γ' ἔλπομ' ἐνὶ πρώτοισιν ὁμιλεῖ  <br>
            ἔγχεϊ δηϊόων περὶ Πατρόκλοιο θανόντος.  <br>
        </P>
        <P><A>18.196</A>  τὸν δ' αὖτε προσέειπε ποδήνεμος ὠκέα Ἶρις:  <br>
            εὖ νυ καὶ ἡμεῖς ἴδμεν ὅ τοι κλυτὰ τεύχε' ἔχονται:  <br>
            ἀλλ' αὔτως ἐπὶ τάφρον ἰὼν Τρώεσσι φάνηθι,  <br>
            αἴ κέ σ' ὑποδείσαντες ἀπόσχωνται πολέμοιο  <br>
            Τρῶες, ἀναπνεύσωσι δ' ἀρήϊοι υἷες Ἀχαιῶν  <br>
            τειρόμενοι: ὀλίγη δέ τ' ἀνάπνευσις πολέμοιο.  <br>
            ἣ μὲν ἄρ' ὣς εἰποῦσ' ἀπέβη πόδας ὠκέα Ἶρις,  <br>
        </P>
        <P><A>18.203</A>  αὐτὰρ Ἀχιλλεὺς ὦρτο Διῒ φίλος: ἀμφὶ δ' Ἀθήνη  <br>
            ὤμοις ἰφθίμοισι βάλ' αἰγίδα θυσσανόεσσαν,  <br>
            ἀμφὶ δέ οἱ κεφαλῇ νέφος ἔστεφε δῖα θεάων  <br>
            χρύσεον, ἐκ δ' αὐτοῦ δαῖε φλόγα παμφανόωσαν.  <br>
        </P>
        <P><A>18.207</A>  ὡς δ' ὅτε καπνὸς ἰὼν ἐξ ἄστεος αἰθέρ' ἵκηται  <br>
            τηλόθεν ἐκ νήσου, τὴν δήϊοι ἀμφιμάχωνται,  <br>
            οἵ τε πανημέριοι στυγερῷ κρίνονται Ἄρηϊ  <br>
            ἄστεος ἐκ σφετέρου: ἅμα δ' ἠελίῳ καταδύντι  <br>
            πυρσοί τε φλεγέθουσιν ἐπήτριμοι, ὑψόσε δ' αὐγὴ  <br>
            γίγνεται ἀΐσσουσα περικτιόνεσσιν ἰδέσθαι,  <br>
            αἴ κέν πως σὺν νηυσὶν ἄρεω ἀλκτῆρες ἵκωνται:  <br>
            ὣς ἀπ' Ἀχιλλῆος κεφαλῆς σέλας αἰθέρ' ἵκανε:  <br>
        </P>
        <P><A>18.215</A>  στῆ δ' ἐπὶ τάφρον ἰὼν ἀπὸ τείχεος, οὐδ' ἐς Ἀχαιοὺς  <br>
            μίσγετο: μητρὸς γὰρ πυκινὴν ὠπίζετ' ἐφετμήν.  <br>
            ἔνθα στὰς ἤϋσ', ἀπάτερθε δὲ Παλλὰς Ἀθήνη  <br>
            φθέγξατ': ἀτὰρ Τρώεσσιν ἐν ἄσπετον ὦρσε κυδοιμόν.  <br>
            ὡς δ' ὅτ' ἀριζήλη φωνή, ὅτε τ' ἴαχε σάλπιγξ  <br>
            ἄστυ περιπλομένων δηΐων ὕπο θυμοραϊστέων,  <br>
        </P>
        <P><A>18.221</A>  ὣς τότ' ἀριζήλη φωνὴ γένετ' Αἰακίδαο.  <br>
            οἳ δ' ὡς οὖν ἄϊον ὄπα χάλκεον Αἰακίδαο,  <br>
            πᾶσιν ὀρίνθη θυμός: ἀτὰρ καλλίτριχες ἵπποι  <br>
            ἂψ ὄχεα τρόπεον: ὄσσοντο γὰρ ἄλγεα θυμῷ.  <br>
            ἡνίοχοι δ' ἔκπληγεν, ἐπεὶ ἴδον ἀκάματον πῦρ  <br>
            δεινὸν ὑπὲρ κεφαλῆς μεγαθύμου Πηλεΐωνος  <br>
            δαιόμενον: τὸ δὲ δαῖε θεὰ γλαυκῶπις Ἀθήνη.  <br>
        </P>
        <P><A>18.228</A>  τρὶς μὲν ὑπὲρ τάφρου μεγάλ' ἴαχε δῖος Ἀχιλλεύς,  <br>
            τρὶς δὲ κυκήθησαν Τρῶες κλειτοί τ' ἐπίκουροι.  <br>
            ἔνθα δὲ καὶ τότ' ὄλοντο δυώδεκα φῶτες ἄριστοι  <br>
            ἀμφὶ σφοῖς ὀχέεσσι καὶ ἔγχεσιν. αὐτὰρ Ἀχαιοὶ  <br>
        </P>
        <P><A>18.232</A>  ἀσπασίως Πάτροκλον ὑπ' ἐκ βελέων ἐρύσαντες  <br>
            κάτθεσαν ἐν λεχέεσσι: φίλοι δ' ἀμφέσταν ἑταῖροι  <br>
            μυρόμενοι: μετὰ δέ σφι ποδώκης εἵπετ' Ἀχιλλεὺς  <br>
            δάκρυα θερμὰ χέων, ἐπεὶ εἴσιδε πιστὸν ἑταῖρον  <br>
            κείμενον ἐν φέρτρῳ δεδαϊγμένον ὀξέϊ χαλκῷ,  <br>
            τόν ῥ' ἤτοι μὲν ἔπεμπε σὺν ἵπποισιν καὶ ὄχεσφιν  <br>
            ἐς πόλεμον, οὐδ' αὖτις ἐδέξατο νοστήσαντα.  <br>
        </P>
        <P><A>18.239</A>  Ἠέλιον δ' ἀκάμαντα βοῶπις πότνια Ἥρη  <br>
            πέμψεν ἐπ' Ὠκεανοῖο ῥοὰς ἀέκοντα νέεσθαι:  <br>
            ἠέλιος μὲν ἔδυ, παύσαντο δὲ δῖοι Ἀχαιοὶ  <br>
            φυλόπιδος κρατερῆς καὶ ὁμοιΐου πολέμοιο.  <br>
        </P>
        <P><A>18.243</A>  Τρῶες δ' αὖθ' ἑτέρωθεν ἀπὸ κρατερῆς ὑσμίνης  <br>
            χωρήσαντες ἔλυσαν ὑφ' ἅρμασιν ὠκέας ἵππους,  <br>
            ἐς δ' ἀγορὴν ἀγέροντο πάρος δόρποιο μέδεσθαι.  <br>
            ὀρθῶν δ' ἑσταότων ἀγορὴ γένετ', οὐδέ τις ἔτλη  <br>
            ἕζεσθαι: πάντας γὰρ ἔχε τρόμος, οὕνεκ' Ἀχιλλεὺς  <br>
            ἐξεφάνη, δηρὸν δὲ μάχης ἐπέπαυτ' ἀλεγεινῆς.  <br>
        </P>
        <P><A>18.249</A>  τοῖσι δὲ Πουλυδάμας πεπνυμένος ἦρχ' ἀγορεύειν  <br>
            Πανθοΐδης: ὃ γὰρ οἶος ὅρα πρόσσω καὶ ὀπίσσω:  <br>
            Ἕκτορι δ' ἦεν ἑταῖρος, ἰῇ δ' ἐν νυκτὶ γένοντο,  <br>
            ἀλλ' ὃ μὲν ἂρ μύθοισιν, ὃ δ' ἔγχεϊ πολλὸν ἐνίκα:  <br>
            ὅ σφιν ἐϋφρονέων ἀγορήσατο καὶ μετέειπεν:  <br>
        </P>
        <P><A>18.254</A>  ἀμφὶ μάλα φράζεσθε φίλοι: κέλομαι γὰρ ἔγωγε  <br>
            ἄστυδε νῦν ἰέναι, μὴ μίμνειν ἠῶ δῖαν  <br>
            ἐν πεδίῳ παρὰ νηυσίν: ἑκὰς δ' ἀπὸ τείχεός εἰμεν.  <br>
        </P>
        <P><A>18.257</A>  ὄφρα μὲν οὗτος ἀνὴρ Ἀγαμέμνονι μήνιε δίῳ  <br>
            τόφρα δὲ ῥηΐτεροι πολεμίζειν ἦσαν Ἀχαιοί:  <br>
            χαίρεσκον γὰρ ἔγωγε θοῇς ἐπὶ νηυσὶν ἰαύων  <br>
            ἐλπόμενος νῆας αἱρησέμεν ἀμφιελίσσας.  <br>
        </P>
        <P><A>18.261</A>  νῦν δ' αἰνῶς δείδοικα ποδώκεα Πηλεΐωνα:  <br>
            οἷος κείνου θυμὸς ὑπέρβιος, οὐκ ἐθελήσει  <br>
            μίμνειν ἐν πεδίῳ, ὅθι περ Τρῶες καὶ Ἀχαιοὶ  <br>
            ἐν μέσῳ ἀμφότεροι μένος Ἄρηος δατέονται,  <br>
            ἀλλὰ περὶ πτόλιός τε μαχήσεται ἠδὲ γυναικῶν.  <br>
        </P>
        <P><A>18.266</A>  ἀλλ' ἴομεν προτὶ ἄστυ, πίθεσθέ μοι: ὧδε γὰρ ἔσται:  <br>
            νῦν μὲν νὺξ ἀπέπαυσε ποδώκεα Πηλεΐωνα  <br>
            ἀμβροσίη: εἰ δ' ἄμμε κιχήσεται ἐνθάδ' ἐόντας  <br>
            αὔριον ὁρμηθεὶς σὺν τεύχεσιν, εὖ νύ τις αὐτὸν  <br>
            γνώσεται: ἀσπασίως γὰρ ἀφίξεται Ἴλιον ἱρὴν  <br>
            ὅς κε φύγῃ, πολλοὺς δὲ κύνες καὶ γῦπες ἔδονται  <br>
            Τρώων: αἲ γὰρ δή μοι ἀπ' οὔατος ὧδε γένοιτο.  <br>
        </P>
        <P><A>18.273</A>  εἰ δ' ἂν ἐμοῖς ἐπέεσσι πιθώμεθα κηδόμενοί περ,  <br>
            νύκτα μὲν εἰν ἀγορῇ σθένος ἕξομεν, ἄστυ δὲ πύργοι  <br>
            ὑψηλαί τε πύλαι σανίδες τ' ἐπὶ τῇς ἀραρυῖαι  <br>
            μακραὶ ἐΰξεστοι ἐζευγμέναι εἰρύσσονται:  <br>
            πρῶϊ δ' ὑπηοῖοι σὺν τεύχεσι θωρηχθέντες  <br>
            στησόμεθ' ἂμ πύργους: τῷ δ' ἄλγιον, αἴ κ' ἐθέλῃσιν  <br>
            ἐλθὼν ἐκ νηῶν περὶ τείχεος ἄμμι μάχεσθαι.  <br>
        </P>
        <P><A>18.280</A>  ἂψ πάλιν εἶσ' ἐπὶ νῆας, ἐπεί κ' ἐριαύχενας ἵππους  <br>
            παντοίου δρόμου ἄσῃ ὑπὸ πτόλιν ἠλασκάζων:  <br>
            εἴσω δ' οὔ μιν θυμὸς ἐφορμηθῆναι ἐάσει,  <br>
            οὐδέ ποτ' ἐκπέρσει: πρίν μιν κύνες ἀργοὶ ἔδονται.  <br>
        </P>
        <P><A>18.284</A>  τὸν δ' ἄρ' ὑπόδρα ἰδὼν προσέφη κορυθαίολος Ἕκτωρ:  <br>
            Πουλυδάμα σὺ μὲν οὐκέτ' ἐμοὶ φίλα ταῦτ' ἀγορεύεις,  <br>
            ὃς κέλεαι κατὰ ἄστυ ἀλήμεναι αὖτις ἰόντας.  <br>
            ἦ οὔ πω κεκόρησθε ἐελμένοι ἔνδοθι πύργων;  <br>
        </P>
        <P><A>18.288</A>  πρὶν μὲν γὰρ Πριάμοιο πόλιν μέροπες ἄνθρωποι  <br>
            πάντες μυθέσκοντο πολύχρυσον πολύχαλκον:  <br>
            νῦν δὲ δὴ ἐξαπόλωλε δόμων κειμήλια καλά,  <br>
            πολλὰ δὲ δὴ Φρυγίην καὶ Μῃονίην ἐρατεινὴν  <br>
            κτήματα περνάμεν' ἵκει, ἐπεὶ μέγας ὠδύσατο Ζεύς.  <br>
        </P>
        <P><A>18.293</A>  νῦν δ' ὅτε πέρ μοι ἔδωκε Κρόνου πάϊς ἀγκυλομήτεω  <br>
            κῦδος ἀρέσθ' ἐπὶ νηυσί, θαλάσσῃ τ' ἔλσαι Ἀχαιούς,  <br>
            νήπιε μηκέτι ταῦτα νοήματα φαῖν' ἐνὶ δήμῳ:  <br>
            οὐ γάρ τις Τρώων ἐπιπείσεται: οὐ γὰρ ἐάσω.  <br>
            ἀλλ' ἄγεθ' ὡς ἂν ἐγὼ εἴπω, πειθώμεθα πάντες.  <br>
        </P>
        <P><A>18.298</A>  νῦν μὲν δόρπον ἕλεσθε κατὰ στρατὸν ἐν τελέεσσι,  <br>
            καὶ φυλακῆς μνήσασθε, καὶ ἐγρήγορθε ἕκαστος:  <br>
        </P>
        <P><A>18.300</A>  Τρώων δ' ὃς κτεάτεσσιν ὑπερφιάλως ἀνιάζει,  <br>
            συλλέξας λαοῖσι δότω καταδημοβορῆσαι:  <br>
            τῶν τινὰ βέλτερόν ἐστιν ἐπαυρέμεν ἤ περ Ἀχαιούς.  <br>
        </P>
        <P><A>18.303</A>  πρῶϊ δ' ὑπηοῖοι σὺν τεύχεσι θωρηχθέντες  <br>
            νηυσὶν ἔπι γλαφυρῇσιν ἐγείρομεν ὀξὺν Ἄρηα.  <br>
            εἰ δ' ἐτεὸν παρὰ ναῦφιν ἀνέστη δῖος Ἀχιλλεύς,  <br>
            ἄλγιον αἴ κ' ἐθέλῃσι τῷ ἔσσεται: οὔ μιν ἔγωγε  <br>
            φεύξομαι ἐκ πολέμοιο δυσηχέος, ἀλλὰ μάλ' ἄντην  <br>
            στήσομαι, ἤ κε φέρῃσι μέγα κράτος, ἦ κε φεροίμην.  <br>
            ξυνὸς Ἐνυάλιος, καί τε κτανέοντα κατέκτα.  <br>
        </P>
        <P><A>18.310</A>  ὣς Ἕκτωρ ἀγόρευ', ἐπὶ δὲ Τρῶες κελάδησαν  <br>
            νήπιοι: ἐκ γάρ σφεων φρένας εἵλετο Παλλὰς Ἀθήνη.  <br>
            Ἕκτορι μὲν γὰρ ἐπῄνησαν κακὰ μητιόωντι,  <br>
            Πουλυδάμαντι δ' ἄρ' οὔ τις ὃς ἐσθλὴν φράζετο βουλήν.  <br>
        </P>
        <P><A>18.314</A>  δόρπον ἔπειθ' εἵλοντο κατὰ στρατόν: αὐτὰρ Ἀχαιοὶ  <br>
            παννύχιοι Πάτροκλον ἀνεστενάχοντο γοῶντες.  <br>
            τοῖσι δὲ Πηλεΐδης ἁδινοῦ ἐξῆρχε γόοιο  <br>
            χεῖρας ἐπ' ἀνδροφόνους θέμενος στήθεσσιν ἑταίρου  <br>
        </P>
        <P><A>18.318</A>  πυκνὰ μάλα στενάχων ὥς τε λὶς ἠϋγένειος,  <br>
            ᾧ ῥά θ' ὑπὸ σκύμνους ἐλαφηβόλος ἁρπάσῃ ἀνὴρ  <br>
            ὕλης ἐκ πυκινῆς: ὃ δέ τ' ἄχνυται ὕστερος ἐλθών,  <br>
            πολλὰ δέ τ' ἄγκε' ἐπῆλθε μετ' ἀνέρος ἴχνι' ἐρευνῶν  <br>
            εἴ ποθεν ἐξεύροι: μάλα γὰρ δριμὺς χόλος αἱρεῖ:  <br>
        </P>
        <P><A>18.323</A>  ὣς ὃ βαρὺ στενάχων μετεφώνεε Μυρμιδόνεσσιν:  <br>
            ὢ πόποι ἦ ῥ' ἅλιον ἔπος ἔκβαλον ἤματι κείνῳ  <br>
            θαρσύνων ἥρωα Μενοίτιον ἐν μεγάροισι:  <br>
            φῆν δέ οἱ εἰς Ὀπόεντα περικλυτὸν υἱὸν ἀπάξειν  <br>
            Ἴλιον ἐκπέρσαντα, λαχόντα τε ληΐδος αἶσαν.  <br>
        </P>
        <P><A>18.328</A>  ἀλλ' οὐ Ζεὺς ἄνδρεσσι νοήματα πάντα τελευτᾷ:  <br>
            ἄμφω γὰρ πέπρωται ὁμοίην γαῖαν ἐρεῦσαι  <br>
            αὐτοῦ ἐνὶ Τροίῃ, ἐπεὶ οὐδ' ἐμὲ νοστήσαντα  <br>
            δέξεται ἐν μεγάροισι γέρων ἱππηλάτα Πηλεὺς  <br>
            οὐδὲ Θέτις μήτηρ, ἀλλ' αὐτοῦ γαῖα καθέξει.  <br>
        </P>
        <P><A>18.333</A>  νῦν δ' ἐπεὶ οὖν Πάτροκλε σεῦ ὕστερος εἶμ' ὑπὸ γαῖαν,  <br>
            οὔ σε πρὶν κτεριῶ πρίν γ' Ἕκτορος ἐνθάδ' ἐνεῖκαι  <br>
            τεύχεα καὶ κεφαλὴν μεγαθύμου σοῖο φονῆος:  <br>
            δώδεκα δὲ προπάροιθε πυρῆς ἀποδειροτομήσω  <br>
            Τρώων ἀγλαὰ τέκνα σέθεν κταμένοιο χολωθείς.  <br>
        </P>
        <P><A>18.338</A>  τόφρα δέ μοι παρὰ νηυσὶ κορωνίσι κείσεαι αὔτως,  <br>
            ἀμφὶ δὲ σὲ Τρῳαὶ καὶ Δαρδανίδες βαθύκολποι  <br>
            κλαύσονται νύκτάς τε καὶ ἤματα δάκρυ χέουσαι,  <br>
            τὰς αὐτοὶ καμόμεσθα βίηφί τε δουρί τε μακρῷ  <br>
            πιείρας πέρθοντε πόλεις μερόπων ἀνθρώπων.  <br>
        </P>
        <P><A>18.343</A>  ὣς εἰπὼν ἑτάροισιν ἐκέκλετο δῖος Ἀχιλλεὺς  <br>
            ἀμφὶ πυρὶ στῆσαι τρίποδα μέγαν, ὄφρα τάχιστα  <br>
            Πάτροκλον λούσειαν ἄπο βρότον αἱματόεντα.  <br>
            οἳ δὲ λοετροχόον τρίποδ' ἵστασαν ἐν πυρὶ κηλέῳ,  <br>
            ἐν δ' ἄρ' ὕδωρ ἔχεαν, ὑπὸ δὲ ξύλα δαῖον ἑλόντες.  <br>
            γάστρην μὲν τρίποδος πῦρ ἄμφεπε, θέρμετο δ' ὕδωρ:  <br>
        </P>
        <P><A>18.349</A>  αὐτὰρ ἐπεὶ δὴ ζέσσεν ὕδωρ ἐνὶ ἤνοπι χαλκῷ,  <br>
            καὶ τότε δὴ λοῦσάν τε καὶ ἤλειψαν λίπ' ἐλαίῳ,  <br>
            ἐν δ' ὠτειλὰς πλῆσαν ἀλείφατος ἐννεώροιο:  <br>
            ἐν λεχέεσσι δὲ θέντες ἑανῷ λιτὶ κάλυψαν  <br>
            ἐς πόδας ἐκ κεφαλῆς, καθύπερθε δὲ φάρεϊ λευκῷ.  <br>
            παννύχιοι μὲν ἔπειτα πόδας ταχὺν ἀμφ' Ἀχιλῆα  <br>
            Μυρμιδόνες Πάτροκλον ἀνεστενάχοντο γοῶντες:  <br>
        </P>
        <P><A>18.356</A>  Ζεὺς δ' Ἥρην προσέειπε κασιγνήτην ἄλοχόν τε:  <br>
            ἔπρηξας καὶ ἔπειτα βοῶπις πότνια Ἥρη  <br>
            ἀνστήσασ' Ἀχιλῆα πόδας ταχύν: ἦ ῥά νυ σεῖο  <br>
            ἐξ αὐτῆς ἐγένοντο κάρη κομόωντες Ἀχαιοί.  <br>
        </P>
        <P><A>18.360</A>  τὸν δ' ἠμείβετ' ἔπειτα βοῶπις πότνια Ἥρη:  <br>
            αἰνότατε Κρονίδη ποῖον τὸν μῦθον ἔειπες.  <br>
            καὶ μὲν δή πού τις μέλλει βροτὸς ἀνδρὶ τελέσσαι,  <br>
            ὅς περ θνητός τ' ἐστὶ καὶ οὐ τόσα μήδεα οἶδε:  <br>
            πῶς δὴ ἔγωγ', ἥ φημι θεάων ἔμμεν ἀρίστη,  <br>
            ἀμφότερον γενεῇ τε καὶ οὕνεκα σὴ παράκοιτις  <br>
            κέκλημαι, σὺ δὲ πᾶσι μετ' ἀθανάτοισιν ἀνάσσεις,  <br>
            οὐκ ὄφελον Τρώεσσι κοτεσσαμένη κακὰ ῥάψαι;  <br>
            ὣς οἳ μὲν τοιαῦτα πρὸς ἀλλήλους ἀγόρευον:  <br>
        </P>
        <P><A>18.369</A>  Ἡφαίστου δ' ἵκανε δόμον Θέτις ἀργυρόπεζα  <br>
            ἄφθιτον ἀστερόεντα μεταπρεπέ' ἀθανάτοισι  <br>
            χάλκεον, ὅν ῥ' αὐτὸς ποιήσατο κυλλοποδίων.  <br>
        </P>
        <P><A>18.372</A>  τὸν δ' εὗρ' ἱδρώοντα ἑλισσόμενον περὶ φύσας  <br>
            σπεύδοντα: τρίποδας γὰρ ἐείκοσι πάντας ἔτευχεν  <br>
            ἑστάμεναι περὶ τοῖχον ἐϋσταθέος μεγάροιο,  <br>
            χρύσεα δέ σφ' ὑπὸ κύκλα ἑκάστῳ πυθμένι θῆκεν,  <br>
            ὄφρά οἱ αὐτόματοι θεῖον δυσαίατ' ἀγῶνα  <br>
            ἠδ' αὖτις πρὸς δῶμα νεοίατο θαῦμα ἰδέσθαι.  <br>
            οἳ δ' ἤτοι τόσσον μὲν ἔχον τέλος, οὔατα δ' οὔ πω  <br>
            δαιδάλεα προσέκειτο: τά ῥ' ἤρτυε, κόπτε δὲ δεσμούς.  <br>
        </P>
        <P><A>18.380</A>  ὄφρ' ὅ γε ταῦτ' ἐπονεῖτο ἰδυίῃσι πραπίδεσσι,  <br>
            τόφρά οἱ ἐγγύθεν ἦλθε θεὰ Θέτις ἀργυρόπεζα.  <br>
            τὴν δὲ ἴδε προμολοῦσα Χάρις λιπαροκρήδεμνος  <br>
            καλή, τὴν ὤπυιε περικλυτὸς ἀμφιγυήεις:  <br>
            ἔν τ' ἄρα οἱ φῦ χειρὶ ἔπος τ' ἔφατ' ἔκ τ' ὀνόμαζε:  <br>
        </P>
        <P><A>18.385</A>  τίπτε Θέτι τανύπεπλε ἱκάνεις ἡμέτερον δῶ  <br>
            αἰδοίη τε φίλη τε; πάρος γε μὲν οὔ τι θαμίζεις.  <br>
            ἀλλ' ἕπεο προτέρω, ἵνα τοι πὰρ ξείνια θείω.  <br>
            ὣς ἄρα φωνήσασα πρόσω ἄγε δῖα θεάων.  <br>
            τὴν μὲν ἔπειτα καθεῖσεν ἐπὶ θρόνου ἀργυροήλου  <br>
            καλοῦ δαιδαλέου: ὑπὸ δὲ θρῆνυς ποσὶν ἦεν:  <br>
            κέκλετο δ' Ἥφαιστον κλυτοτέχνην εἶπέ τε μῦθον:  <br>
            Ἥφαιστε πρόμολ' ὧδε: Θέτις νύ τι σεῖο χατίζει.  <br>
        </P>
        <P><A>18.393</A>  τὴν δ' ἠμείβετ' ἔπειτα περικλυτὸς ἀμφιγυήεις:  <br>
            ἦ ῥά νύ μοι δεινή τε καὶ αἰδοίη θεὸς ἔνδον,  <br>
            ἥ μ' ἐσάωσ' ὅτε μ' ἄλγος ἀφίκετο τῆλε πεσόντα  <br>
            μητρὸς ἐμῆς ἰότητι κυνώπιδος, ἥ μ' ἐθέλησε  <br>
            κρύψαι χωλὸν ἐόντα: τότ' ἂν πάθον ἄλγεα θυμῷ,  <br>
            εἰ μή μ' Εὐρυνόμη τε Θέτις θ' ὑπεδέξατο κόλπῳ  <br>
            Εὐρυνόμη θυγάτηρ ἀψορρόου Ὠκεανοῖο.  <br>
        </P>
        <P><A>18.400</A>  τῇσι παρ' εἰνάετες χάλκευον δαίδαλα πολλά,  <br>
            πόρπας τε γναμπτάς θ' ἕλικας κάλυκάς τε καὶ ὅρμους  <br>
            ἐν σπῆϊ γλαφυρῷ: περὶ δὲ ῥόος Ὠκεανοῖο  <br>
            ἀφρῷ μορμύρων ῥέεν ἄσπετος: οὐδέ τις ἄλλος  <br>
            ᾔδεεν οὔτε θεῶν οὔτε θνητῶν ἀνθρώπων,  <br>
            ἀλλὰ Θέτις τε καὶ Εὐρυνόμη ἴσαν, αἵ μ' ἐσάωσαν.  <br>
        </P>
        <P><A>18.406</A>  ἣ νῦν ἡμέτερον δόμον ἵκει: τώ με μάλα χρεὼ  <br>
            πάντα Θέτι καλλιπλοκάμῳ ζῳάγρια τίνειν.  <br>
            ἀλλὰ σὺ μὲν νῦν οἱ παράθες ξεινήϊα καλά,  <br>
            ὄφρ' ἂν ἐγὼ φύσας ἀποθείομαι ὅπλά τε πάντα.  <br>
        </P>
        <P><A>18.410</A>  ἦ, καὶ ἀπ' ἀκμοθέτοιο πέλωρ αἴητον ἀνέστη  <br>
            χωλεύων: ὑπὸ δὲ κνῆμαι ῥώοντο ἀραιαί.  <br>
            φύσας μέν ῥ' ἀπάνευθε τίθει πυρός, ὅπλά τε πάντα  <br>
            λάρνακ' ἐς ἀργυρέην συλλέξατο, τοῖς ἐπονεῖτο:  <br>
            σπόγγῳ δ' ἀμφὶ πρόσωπα καὶ ἄμφω χεῖρ' ἀπομόργνυ  <br>
            αὐχένα τε στιβαρὸν καὶ στήθεα λαχνήεντα,  <br>
            δῦ δὲ χιτῶν', ἕλε δὲ σκῆπτρον παχύ, βῆ δὲ θύραζε  <br>
        </P>
        <P><A>18.417</A>  χωλεύων: ὑπὸ δ' ἀμφίπολοι ῥώοντο ἄνακτι  <br>
            χρύσειαι ζωῇσι νεήνισιν εἰοικυῖαι.  <br>
            τῇς ἐν μὲν νόος ἐστὶ μετὰ φρεσίν, ἐν δὲ καὶ αὐδὴ  <br>
            καὶ σθένος, ἀθανάτων δὲ θεῶν ἄπο ἔργα ἴσασιν.  <br>
        </P>
        <P><A>18.421</A>  αἳ μὲν ὕπαιθα ἄνακτος ἐποίπνυον: αὐτὰρ ὃ ἔρρων  <br>
            πλησίον, ἔνθα Θέτις περ, ἐπὶ θρόνου ἷζε φαεινοῦ,  <br>
            ἔν τ' ἄρα οἱ φῦ χειρὶ ἔπος τ' ἔφατ' ἔκ τ' ὀνόμαζε:  <br>
            τίπτε Θέτι τανύπεπλε ἱκάνεις ἡμέτερον δῶ  <br>
            αἰδοίη τε φίλη τε; πάρος γε μὲν οὔ τι θαμίζεις.  <br>
            αὔδα ὅ τι φρονέεις: τελέσαι δέ με θυμὸς ἄνωγεν,  <br>
            εἰ δύναμαι τελέσαι γε καὶ εἰ τετελεσμένον ἐστίν.  <br>
        </P>
        <P><A>18.428</A>  τὸν δ' ἠμείβετ' ἔπειτα Θέτις κατὰ δάκρυ χέουσα:  <br>
            Ἥφαιστ', ἦ ἄρα δή τις, ὅσαι θεαί εἰσ' ἐν Ὀλύμπῳ,  <br>
            τοσσάδ' ἐνὶ φρεσὶν ᾗσιν ἀνέσχετο κήδεα λυγρὰ  <br>
            ὅσσ' ἐμοὶ ἐκ πασέων Κρονίδης Ζεὺς ἄλγε' ἔδωκεν;  <br>
        </P>
        <P><A>18.432</A>  ἐκ μέν μ' ἀλλάων ἁλιάων ἀνδρὶ δάμασσεν  <br>
            Αἰακίδῃ Πηλῆϊ, καὶ ἔτλην ἀνέρος εὐνὴν  <br>
            πολλὰ μάλ' οὐκ ἐθέλουσα. ὃ μὲν δὴ γήραϊ λυγρῷ  <br>
            κεῖται ἐνὶ μεγάροις ἀρημένος, ἄλλα δέ μοι νῦν,  <br>
        </P>
        <P><A>18.436</A>  υἱὸν ἐπεί μοι δῶκε γενέσθαί τε τραφέμεν τε  <br>
            ἔξοχον ἡρώων: ὃ δ' ἀνέδραμεν ἔρνεϊ ἶσος:  <br>
            τὸν μὲν ἐγὼ θρέψασα φυτὸν ὣς γουνῷ ἀλωῆς  <br>
            νηυσὶν ἐπιπροέηκα κορωνίσιν Ἴλιον εἴσω  <br>
            Τρωσὶ μαχησόμενον: τὸν δ' οὐχ ὑποδέξομαι αὖτις  <br>
            οἴκαδε νοστήσαντα δόμον Πηλήϊον εἴσω.  <br>
        </P>
        <P><A>18.442</A>  ὄφρα δέ μοι ζώει καὶ ὁρᾷ φάος ἠελίοιο  <br>
            ἄχνυται, οὐδέ τί οἱ δύναμαι χραισμῆσαι ἰοῦσα.  <br>
            κούρην ἣν ἄρα οἱ γέρας ἔξελον υἷες Ἀχαιῶν,  <br>
            τὴν ἂψ ἐκ χειρῶν ἕλετο κρείων Ἀγαμέμνων.  <br>
            ἤτοι ὃ τῆς ἀχέων φρένας ἔφθιεν: αὐτὰρ Ἀχαιοὺς  <br>
            Τρῶες ἐπὶ πρύμνῃσιν ἐείλεον, οὐδὲ θύραζε  <br>
        </P>
        <P><A>18.448</A>  εἴων ἐξιέναι: τὸν δὲ λίσσοντο γέροντες  <br>
            Ἀργείων, καὶ πολλὰ περικλυτὰ δῶρ' ὀνόμαζον.  <br>
            ἔνθ' αὐτὸς μὲν ἔπειτ' ἠναίνετο λοιγὸν ἀμῦναι,  <br>
            αὐτὰρ ὃ Πάτροκλον περὶ μὲν τὰ ἃ τεύχεα ἕσσε,  <br>
            πέμπε δέ μιν πόλεμον δέ, πολὺν δ' ἅμα λαὸν ὄπασσε.  <br>
        </P>
        <P><A>18.453</A>  πᾶν δ' ἦμαρ μάρναντο περὶ Σκαιῇσι πύλῃσι:  <br>
            καί νύ κεν αὐτῆμαρ πόλιν ἔπραθον, εἰ μὴ Ἀπόλλων  <br>
            πολλὰ κακὰ ῥέξαντα Μενοιτίου ἄλκιμον υἱὸν  <br>
            ἔκταν' ἐνὶ προμάχοισι καὶ Ἕκτορι κῦδος ἔδωκε.  <br>
        </P>
        <P><A>18.457</A>  τοὔνεκα νῦν τὰ σὰ γούναθ' ἱκάνομαι, αἴ κ' ἐθέλῃσθα  <br>
            υἱεῖ ἐμῷ ὠκυμόρῳ δόμεν ἀσπίδα καὶ τρυφάλειαν  <br>
            καὶ καλὰς κνημῖδας ἐπισφυρίοις ἀραρυίας  <br>
            καὶ θώρηχ': ὃ γὰρ ἦν οἱ ἀπώλεσε πιστὸς ἑταῖρος  <br>
            Τρωσὶ δαμείς: ὃ δὲ κεῖται ἐπὶ χθονὶ θυμὸν ἀχεύων.  <br>
        </P>
        <P><A>18.462</A>  τὴν δ' ἠμείβετ' ἔπειτα περικλυτὸς ἀμφιγυήεις:  <br>
            θάρσει: μή τοι ταῦτα μετὰ φρεσὶ σῇσι μελόντων.  <br>
            αἲ γάρ μιν θανάτοιο δυσηχέος ὧδε δυναίμην  <br>
            νόσφιν ἀποκρύψαι, ὅτε μιν μόρος αἰνὸς ἱκάνοι,  <br>
            ὥς οἱ τεύχεα καλὰ παρέσσεται, οἷά τις αὖτε  <br>
            ἀνθρώπων πολέων θαυμάσσεται, ὅς κεν ἴδηται.  <br>
        </P>
        <P><A>18.468</A>  ὣς εἰπὼν τὴν μὲν λίπεν αὐτοῦ, βῆ δ' ἐπὶ φύσας:  <br>
            τὰς δ' ἐς πῦρ ἔτρεψε κέλευσέ τε ἐργάζεσθαι.  <br>
            φῦσαι δ' ἐν χοάνοισιν ἐείκοσι πᾶσαι ἐφύσων  <br>
            παντοίην εὔπρηστον ἀϋτμὴν ἐξανιεῖσαι,  <br>
            ἄλλοτε μὲν σπεύδοντι παρέμμεναι, ἄλλοτε δ' αὖτε,  <br>
            ὅππως Ἥφαιστός τ' ἐθέλοι καὶ ἔργον ἄνοιτο.  <br>
        </P>
        <P><A>18.474</A>  χαλκὸν δ' ἐν πυρὶ βάλλεν ἀτειρέα κασσίτερόν τε  <br>
            καὶ χρυσὸν τιμῆντα καὶ ἄργυρον: αὐτὰρ ἔπειτα  <br>
            θῆκεν ἐν ἀκμοθέτῳ μέγαν ἄκμονα, γέντο δὲ χειρὶ  <br>
            ῥαιστῆρα κρατερήν, ἑτέρηφι δὲ γέντο πυράγρην.  <br>
        </P>
        <P><A>18.478</A>  ποίει δὲ πρώτιστα σάκος μέγα τε στιβαρόν τε  <br>
            πάντοσε δαιδάλλων, περὶ δ' ἄντυγα βάλλε φαεινὴν  <br>
            τρίπλακα μαρμαρέην, ἐκ δ' ἀργύρεον τελαμῶνα.  <br>
            πέντε δ' ἄρ' αὐτοῦ ἔσαν σάκεος πτύχες: αὐτὰρ ἐν αὐτῷ  <br>
            ποίει δαίδαλα πολλὰ ἰδυίῃσι πραπίδεσσιν.  <br>
        </P>
        <P><A>18.483</A>  ἐν μὲν γαῖαν ἔτευξ', ἐν δ' οὐρανόν, ἐν δὲ θάλασσαν,  <br>
            ἠέλιόν τ' ἀκάμαντα σελήνην τε πλήθουσαν,  <br>
            ἐν δὲ τὰ τείρεα πάντα, τά τ' οὐρανὸς ἐστεφάνωται,  <br>
            Πληϊάδας θ' Ὑάδας τε τό τε σθένος Ὠρίωνος  <br>
            Ἄρκτόν θ', ἣν καὶ Ἄμαξαν ἐπίκλησιν καλέουσιν,  <br>
            ἥ τ' αὐτοῦ στρέφεται καί τ' Ὠρίωνα δοκεύει,  <br>
            οἴη δ' ἄμμορός ἐστι λοετρῶν Ὠκεανοῖο.  <br>
        </P>
        <P><A>18.490</A>  ἐν δὲ δύω ποίησε πόλεις μερόπων ἀνθρώπων  <br>
            καλάς. ἐν τῇ μέν ῥα γάμοι τ' ἔσαν εἰλαπίναι τε,  <br>
            νύμφας δ' ἐκ θαλάμων δαΐδων ὕπο λαμπομενάων  <br>
            ἠγίνεον ἀνὰ ἄστυ, πολὺς δ' ὑμέναιος ὀρώρει:  <br>
            κοῦροι δ' ὀρχηστῆρες ἐδίνεον, ἐν δ' ἄρα τοῖσιν  <br>
            αὐλοὶ φόρμιγγές τε βοὴν ἔχον: αἳ δὲ γυναῖκες  <br>
            ἱστάμεναι θαύμαζον ἐπὶ προθύροισιν ἑκάστη.  <br>
        </P>
        <P><A>18.497</A>  λαοὶ δ' εἰν ἀγορῇ ἔσαν ἀθρόοι: ἔνθα δὲ νεῖκος  <br>
            ὠρώρει, δύο δ' ἄνδρες ἐνείκεον εἵνεκα ποινῆς  <br>
            ἀνδρὸς ἀποφθιμένου: ὃ μὲν εὔχετο πάντ' ἀποδοῦναι  <br>
            δήμῳ πιφαύσκων, ὃ δ' ἀναίνετο μηδὲν ἑλέσθαι:  <br>
            ἄμφω δ' ἱέσθην ἐπὶ ἴστορι πεῖραρ ἑλέσθαι.  <br>
        </P>
        <P><A>18.502</A>  λαοὶ δ' ἀμφοτέροισιν ἐπήπυον ἀμφὶς ἀρωγοί:  <br>
            κήρυκες δ' ἄρα λαὸν ἐρήτυον: οἳ δὲ γέροντες  <br>
            εἵατ' ἐπὶ ξεστοῖσι λίθοις ἱερῷ ἐνὶ κύκλῳ,  <br>
            σκῆπτρα δὲ κηρύκων ἐν χέρσ' ἔχον ἠεροφώνων:  <br>
            τοῖσιν ἔπειτ' ἤϊσσον, ἀμοιβηδὶς δὲ δίκαζον.  <br>
            κεῖτο δ' ἄρ' ἐν μέσσοισι δύω χρυσοῖο τάλαντα,  <br>
            τῷ δόμεν ὃς μετὰ τοῖσι δίκην ἰθύντατα εἴποι.  <br>
        </P>
        <P><A>18.509</A>  τὴν δ' ἑτέρην πόλιν ἀμφὶ δύω στρατοὶ ἥατο λαῶν  <br>
            τεύχεσι λαμπόμενοι: δίχα δέ σφισιν ἥνδανε βουλή,  <br>
            ἠὲ διαπραθέειν ἢ ἄνδιχα πάντα δάσασθαι  <br>
            κτῆσιν ὅσην πτολίεθρον ἐπήρατον ἐντὸς ἔεργεν:  <br>
            οἳ δ' οὔ πω πείθοντο, λόχῳ δ' ὑπεθωρήσσοντο.  <br>
            τεῖχος μέν ῥ' ἄλοχοί τε φίλαι καὶ νήπια τέκνα  <br>
            ῥύατ' ἐφεσταότες, μετὰ δ' ἀνέρες οὓς ἔχε γῆρας:  <br>
        </P>
        <P><A>18.516</A>  οἳ δ' ἴσαν: ἦρχε δ' ἄρά σφιν Ἄρης καὶ Παλλὰς Ἀθήνη  <br>
            ἄμφω χρυσείω, χρύσεια δὲ εἵματα ἕσθην,  <br>
            καλὼ καὶ μεγάλω σὺν τεύχεσιν, ὥς τε θεώ περ  <br>
            ἀμφὶς ἀριζήλω: λαοὶ δ' ὑπολίζονες ἦσαν.  <br>
        </P>
        <P><A>18.520</A>  οἳ δ' ὅτε δή ῥ' ἵκανον ὅθι σφίσιν εἶκε λοχῆσαι  <br>
            ἐν ποταμῷ, ὅθι τ' ἀρδμὸς ἔην πάντεσσι βοτοῖσιν,  <br>
            ἔνθ' ἄρα τοί γ' ἵζοντ' εἰλυμένοι αἴθοπι χαλκῷ.  <br>
            τοῖσι δ' ἔπειτ' ἀπάνευθε δύω σκοποὶ εἵατο λαῶν  <br>
            δέγμενοι ὁππότε μῆλα ἰδοίατο καὶ ἕλικας βοῦς.  <br>
        </P>
        <P><A>18.525</A>  οἳ δὲ τάχα προγένοντο, δύω δ' ἅμ' ἕποντο νομῆες  <br>
            τερπόμενοι σύριγξι: δόλον δ' οὔ τι προνόησαν.  <br>
            οἳ μὲν τὰ προϊδόντες ἐπέδραμον, ὦκα δ' ἔπειτα  <br>
            τάμνοντ' ἀμφὶ βοῶν ἀγέλας καὶ πώεα καλὰ  <br>
            ἀργεννέων οἰῶν, κτεῖνον δ' ἐπὶ μηλοβοτῆρας.  <br>
        </P>
        <P><A>18.530</A>  οἳ δ' ὡς οὖν ἐπύθοντο πολὺν κέλαδον παρὰ βουσὶν  <br>
            εἰράων προπάροιθε καθήμενοι, αὐτίκ' ἐφ' ἵππων  <br>
            βάντες ἀερσιπόδων μετεκίαθον, αἶψα δ' ἵκοντο.  <br>
            στησάμενοι δ' ἐμάχοντο μάχην ποταμοῖο παρ' ὄχθας,  <br>
            βάλλον δ' ἀλλήλους χαλκήρεσιν ἐγχείῃσιν.  <br>
        </P>
        <P><A>18.535</A>  ἐν δ' Ἔρις ἐν δὲ Κυδοιμὸς ὁμίλεον, ἐν δ' ὀλοὴ Κήρ,  <br>
            ἄλλον ζωὸν ἔχουσα νεούτατον, ἄλλον ἄουτον,  <br>
            ἄλλον τεθνηῶτα κατὰ μόθον ἕλκε ποδοῖιν:  <br>
            εἷμα δ' ἔχ' ἀμφ' ὤμοισι δαφοινεὸν αἵματι φωτῶν.  <br>
        </P>
        <P><A>18.539</A>  ὡμίλευν δ' ὥς τε ζωοὶ βροτοὶ ἠδ' ἐμάχοντο,  <br>
            νεκρούς τ' ἀλλήλων ἔρυον κατατεθνηῶτας.  <br>
        </P>
        <P><A>18.541</A>  ἐν δ' ἐτίθει νειὸν μαλακὴν πίειραν ἄρουραν  <br>
            εὐρεῖαν τρίπολον: πολλοὶ δ' ἀροτῆρες ἐν αὐτῇ  <br>
            ζεύγεα δινεύοντες ἐλάστρεον ἔνθα καὶ ἔνθα.  <br>
            οἳ δ' ὁπότε στρέψαντες ἱκοίατο τέλσον ἀρούρης,  <br>
            τοῖσι δ' ἔπειτ' ἐν χερσὶ δέπας μελιηδέος οἴνου  <br>
            δόσκεν ἀνὴρ ἐπιών: τοὶ δὲ στρέψασκον ἀν' ὄγμους,  <br>
            ἱέμενοι νειοῖο βαθείης τέλσον ἱκέσθαι.  <br>
            ἣ δὲ μελαίνετ' ὄπισθεν, ἀρηρομένῃ δὲ ἐῴκει,  <br>
            χρυσείη περ ἐοῦσα: τὸ δὴ περὶ θαῦμα τέτυκτο.  <br>
        </P>
        <P><A>18.550</A>  ἐν δ' ἐτίθει τέμενος βασιλήϊον: ἔνθα δ' ἔριθοι  <br>
            ἤμων ὀξείας δρεπάνας ἐν χερσὶν ἔχοντες.  <br>
            δράγματα δ' ἄλλα μετ' ὄγμον ἐπήτριμα πῖπτον ἔραζε,  <br>
            ἄλλα δ' ἀμαλλοδετῆρες ἐν ἐλλεδανοῖσι δέοντο.  <br>
            τρεῖς δ' ἄρ' ἀμαλλοδετῆρες ἐφέστασαν: αὐτὰρ ὄπισθε  <br>
            παῖδες δραγμεύοντες ἐν ἀγκαλίδεσσι φέροντες  <br>
            ἀσπερχὲς πάρεχον: βασιλεὺς δ' ἐν τοῖσι σιωπῇ  <br>
            σκῆπτρον ἔχων ἑστήκει ἐπ' ὄγμου γηθόσυνος κῆρ.  <br>
        </P>
        <P><A>18.558</A>  κήρυκες δ' ἀπάνευθεν ὑπὸ δρυῒ δαῖτα πένοντο,  <br>
            βοῦν δ' ἱερεύσαντες μέγαν ἄμφεπον: αἳ δὲ γυναῖκες  <br>
            δεῖπνον ἐρίθοισιν λεύκ' ἄλφιτα πολλὰ πάλυνον.  <br>
        </P>
        <P><A>18.561</A>  ἐν δ' ἐτίθει σταφυλῇσι μέγα βρίθουσαν ἀλωὴν  <br>
            καλὴν χρυσείην: μέλανες δ' ἀνὰ βότρυες ἦσαν,  <br>
            ἑστήκει δὲ κάμαξι διαμπερὲς ἀργυρέῃσιν.  <br>
            ἀμφὶ δὲ κυανέην κάπετον, περὶ δ' ἕρκος ἔλασσε  <br>
            κασσιτέρου: μία δ' οἴη ἀταρπιτὸς ἦεν ἐπ' αὐτήν,  <br>
            τῇ νίσοντο φορῆες ὅτε τρυγόῳεν ἀλωήν.  <br>
        </P>
        <P><A>18.567</A>  παρθενικαὶ δὲ καὶ ἠΐθεοι ἀταλὰ φρονέοντες  <br>
            πλεκτοῖς ἐν ταλάροισι φέρον μελιηδέα καρπόν.  <br>
            τοῖσιν δ' ἐν μέσσοισι πάϊς φόρμιγγι λιγείῃ  <br>
            ἱμερόεν κιθάριζε, λίνον δ' ὑπὸ καλὸν ἄειδε  <br>
            λεπταλέῃ φωνῇ: τοὶ δὲ ῥήσσοντες ἁμαρτῇ  <br>
            μολπῇ τ' ἰυγμῷ τε ποσὶ σκαίροντες ἕποντο.  <br>
        </P>
        <P><A>18.573</A>  ἐν δ' ἀγέλην ποίησε βοῶν ὀρθοκραιράων:  <br>
            αἳ δὲ βόες χρυσοῖο τετεύχατο κασσιτέρου τε,  <br>
            μυκηθμῷ δ' ἀπὸ κόπρου ἐπεσσεύοντο νομὸν δὲ  <br>
            πὰρ ποταμὸν κελάδοντα, παρὰ ῥοδανὸν δονακῆα.  <br>
            χρύσειοι δὲ νομῆες ἅμ' ἐστιχόωντο βόεσσι  <br>
            τέσσαρες, ἐννέα δέ σφι κύνες πόδας ἀργοὶ ἕποντο.  <br>
        </P>
        <P><A>18.579</A>  σμερδαλέω δὲ λέοντε δύ' ἐν πρώτῃσι βόεσσι  <br>
            ταῦρον ἐρύγμηλον ἐχέτην: ὃ δὲ μακρὰ μεμυκὼς  <br>
            ἕλκετο: τὸν δὲ κύνες μετεκίαθον ἠδ' αἰζηοί.  <br>
            τὼ μὲν ἀναρρήξαντε βοὸς μεγάλοιο βοείην  <br>
            ἔγκατα καὶ μέλαν αἷμα λαφύσσετον: οἳ δὲ νομῆες  <br>
            αὔτως ἐνδίεσαν ταχέας κύνας ὀτρύνοντες.  <br>
            οἳ δ' ἤτοι δακέειν μὲν ἀπετρωπῶντο λεόντων,  <br>
            ἱστάμενοι δὲ μάλ' ἐγγὺς ὑλάκτεον ἔκ τ' ἀλέοντο.  <br>
        </P>
        <P><A>18.587</A>  ἐν δὲ νομὸν ποίησε περικλυτὸς ἀμφιγυήεις  <br>
            ἐν καλῇ βήσσῃ μέγαν οἰῶν ἀργεννάων,  <br>
            σταθμούς τε κλισίας τε κατηρεφέας ἰδὲ σηκούς.  <br>
        </P>
        <P><A>18.590</A>  ἐν δὲ χορὸν ποίκιλλε περικλυτὸς ἀμφιγυήεις,  <br>
            τῷ ἴκελον οἷόν ποτ' ἐνὶ Κνωσῷ εὐρείῃ  <br>
            Δαίδαλος ἤσκησεν καλλιπλοκάμῳ Ἀριάδνῃ.  <br>
            ἔνθα μὲν ἠΐθεοι καὶ παρθένοι ἀλφεσίβοιαι  <br>
            ὀρχεῦντ' ἀλλήλων ἐπὶ καρπῷ χεῖρας ἔχοντες.  <br>
        </P>
        <P><A>18.595</A>  τῶν δ' αἳ μὲν λεπτὰς ὀθόνας ἔχον, οἳ δὲ χιτῶνας  <br>
            εἵατ' ἐϋννήτους, ἦκα στίλβοντας ἐλαίῳ:  <br>
            καί ῥ' αἳ μὲν καλὰς στεφάνας ἔχον, οἳ δὲ μαχαίρας  <br>
            εἶχον χρυσείας ἐξ ἀργυρέων τελαμώνων.  <br>
        </P>
        <P><A>18.599</A>  οἳ δ' ὁτὲ μὲν θρέξασκον ἐπισταμένοισι πόδεσσι  <br>
            ῥεῖα μάλ', ὡς ὅτε τις τροχὸν ἄρμενον ἐν παλάμῃσιν  <br>
            ἑζόμενος κεραμεὺς πειρήσεται, αἴ κε θέῃσιν:  <br>
            ἄλλοτε δ' αὖ θρέξασκον ἐπὶ στίχας ἀλλήλοισι.  <br>
        </P>
        <P><A>18.603</A>  πολλὸς δ' ἱμερόεντα χορὸν περιίσταθ' ὅμιλος  <br>
            τερπόμενοι: δοιὼ δὲ κυβιστητῆρε κατ' αὐτοὺς  <br>
            μολπῆς ἐξάρχοντες ἐδίνευον κατὰ μέσσους.  <br>
        </P>
        <P><A>18.606</A>  ἐν δ' ἐτίθει ποταμοῖο μέγα σθένος Ὠκεανοῖο  <br>
            ἄντυγα πὰρ πυμάτην σάκεος πύκα ποιητοῖο.  <br>
        </P>
        <P><A>18.608</A>  αὐτὰρ ἐπεὶ δὴ τεῦξε σάκος μέγα τε στιβαρόν τε,  <br>
            τεῦξ' ἄρα οἱ θώρηκα φαεινότερον πυρὸς αὐγῆς,  <br>
            τεῦξε δέ οἱ κόρυθα βριαρὴν κροτάφοις ἀραρυῖαν  <br>
            καλὴν δαιδαλέην, ἐπὶ δὲ χρύσεον λόφον ἧκε,  <br>
            τεῦξε δέ οἱ κνημῖδας ἑανοῦ κασσιτέροιο.  <br>
        </P>
        <P><A>18.613</A>  αὐτὰρ ἐπεὶ πάνθ' ὅπλα κάμε κλυτὸς ἀμφιγυήεις,  <br>
            μητρὸς Ἀχιλλῆος θῆκε προπάροιθεν ἀείρας.  <br>
            ἣ δ' ἴρηξ ὣς ἆλτο κατ' Οὐλύμπου νιφόεντος  <br>
            τεύχεα μαρμαίροντα παρ' Ἡφαίστοιο φέρουσα.  <br>
        </P>
        <h4>ΙΛΙΑΔΟΣ Τ</h4>
        <P><A>19.1</A>  Ἠὼς μὲν κροκόπεπλος ἀπ' Ὠκεανοῖο ῥοάων  <br>
            ὄρνυθ', ἵν' ἀθανάτοισι φόως φέροι ἠδὲ βροτοῖσιν:  <br>
            ἣ δ' ἐς νῆας ἵκανε θεοῦ πάρα δῶρα φέρουσα.  <br>
            εὗρε δὲ Πατρόκλῳ περικείμενον ὃν φίλον υἱὸν  <br>
            κλαίοντα λιγέως: πολέες δ' ἀμφ' αὐτὸν ἑταῖροι  <br>
            μύρονθ': ἣ δ' ἐν τοῖσι παρίστατο δῖα θεάων,  <br>
        </P>
        <P><A>19.7</A>  ἔν τ' ἄρα οἱ φῦ χειρὶ ἔπος τ' ἔφατ' ἔκ τ' ὀνόμαζε:  <br>
            τέκνον ἐμὸν τοῦτον μὲν ἐάσομεν ἀχνύμενοί περ  <br>
            κεῖσθαι, ἐπεὶ δὴ πρῶτα θεῶν ἰότητι δαμάσθη:  <br>
            τύνη δ' Ἡφαίστοιο πάρα κλυτὰ τεύχεα δέξο  <br>
            καλὰ μάλ', οἷ' οὔ πώ τις ἀνὴρ ὤμοισι φόρησεν.  <br>
        </P>
        <P><A>19.12</A>  ὡς ἄρα φωνήσασα θεὰ κατὰ τεύχε' ἔθηκε  <br>
            πρόσθεν Ἀχιλλῆος: τὰ δ' ἀνέβραχε δαίδαλα πάντα.  <br>
            Μυρμιδόνας δ' ἄρα πάντας ἕλε τρόμος, οὐδέ τις ἔτλη  <br>
            ἄντην εἰσιδέειν, ἀλλ' ἔτρεσαν. αὐτὰρ Ἀχιλλεὺς  <br>
            ὡς εἶδ', ὥς μιν μᾶλλον ἔδυ χόλος, ἐν δέ οἱ ὄσσε  <br>
            δεινὸν ὑπὸ βλεφάρων ὡς εἰ σέλας ἐξεφάανθεν:  <br>
            τέρπετο δ' ἐν χείρεσσιν ἔχων θεοῦ ἀγλαὰ δῶρα.  <br>
        </P>
        <P><A>19.19</A>  αὐτὰρ ἐπεὶ φρεσὶν ᾗσι τετάρπετο δαίδαλα λεύσσων  <br>
            αὐτίκα μητέρα ἣν ἔπεα πτερόεντα προσηύδα:  <br>
            μῆτερ ἐμὴ τὰ μὲν ὅπλα θεὸς πόρεν οἷ' ἐπιεικὲς  <br>
            ἔργ' ἔμεν ἀθανάτων, μὴ δὲ βροτὸν ἄνδρα τελέσσαι.  <br>
        </P>
        <P><A>19.23</A>  νῦν δ' ἤτοι μὲν ἐγὼ θωρήξομαι: ἀλλὰ μάλ' αἰνῶς  <br>
            δείδω μή μοι τόφρα Μενοιτίου ἄλκιμον υἱὸν  <br>
            μυῖαι καδδῦσαι κατὰ χαλκοτύπους ὠτειλὰς  <br>
            εὐλὰς ἐγγείνωνται, ἀεικίσσωσι δὲ νεκρόν,  <br>
            ἐκ δ' αἰὼν πέφαται, κατὰ δὲ χρόα πάντα σαπήῃ.  <br>
        </P>
        <P><A>19.28</A>  τὸν δ' ἠμείβετ' ἔπειτα θεὰ Θέτις ἀργυρόπεζα:  <br>
            τέκνον μή τοι ταῦτα μετὰ φρεσὶ σῇσι μελόντων.  <br>
            τῷ μὲν ἐγὼ πειρήσω ἀλαλκεῖν ἄγρια φῦλα  <br>
            μυίας, αἵ ῥά τε φῶτας ἀρηϊφάτους κατέδουσιν:  <br>
            ἤν περ γὰρ κεῖταί γε τελεσφόρον εἰς ἐνιαυτόν,  <br>
            αἰεὶ τῷ γ' ἔσται χρὼς ἔμπεδος, ἢ καὶ ἀρείων.  <br>
        </P>
        <P><A>19.34</A>  ἀλλὰ σύ γ' εἰς ἀγορὴν καλέσας ἥρωας Ἀχαιοὺς  <br>
            μῆνιν ἀποειπὼν Ἀγαμέμνονι ποιμένι λαῶν  <br>
            αἶψα μάλ' ἐς πόλεμον θωρήσσεο, δύσεο δ' ἀλκήν.  <br>
        </P>
        <P><A>19.37</A>  ὣς ἄρα φωνήσασα μένος πολυθαρσὲς ἐνῆκε,  <br>
            Πατρόκλῳ δ' αὖτ' ἀμβροσίην καὶ νέκταρ ἐρυθρὸν  <br>
            στάξε κατὰ ῥινῶν, ἵνα οἱ χρὼς ἔμπεδος εἴη.  <br>
        </P>
        <P><A>19.40</A>  αὐτὰρ ὃ βῆ παρὰ θῖνα θαλάσσης δῖος Ἀχιλλεὺς  <br>
            σμερδαλέα ἰάχων, ὦρσεν δ' ἥρωας Ἀχαιούς.  <br>
            καί ῥ' οἵ περ τὸ πάρος γε νεῶν ἐν ἀγῶνι μένεσκον  <br>
            οἵ τε κυβερνῆται καὶ ἔχον οἰήϊα νηῶν  <br>
            καὶ ταμίαι παρὰ νηυσὶν ἔσαν σίτοιο δοτῆρες,  <br>
            καὶ μὴν οἳ τότε γ' εἰς ἀγορὴν ἴσαν, οὕνεκ' Ἀχιλλεὺς  <br>
            ἐξεφάνη, δηρὸν δὲ μάχης ἐπέπαυτ' ἀλεγεινῆς.  <br>
        </P>
        <P><A>19.47</A>  τὼ δὲ δύω σκάζοντε βάτην Ἄρεος θεράποντε  <br>
            Τυδεΐδης τε μενεπτόλεμος καὶ δῖος Ὀδυσσεὺς  <br>
            ἔγχει ἐρειδομένω: ἔτι γὰρ ἔχον ἕλκεα λυγρά:  <br>
            κὰδ δὲ μετὰ πρώτῃ ἀγορῇ ἵζοντο κιόντες.  <br>
            αὐτὰρ ὃ δεύτατος ἦλθεν ἄναξ ἀνδρῶν Ἀγαμέμνων  <br>
            ἕλκος ἔχων: καὶ γὰρ τὸν ἐνὶ κρατερῇ ὑσμίνῃ  <br>
            οὖτα Κόων Ἀντηνορίδης χαλκήρεϊ δουρί.  <br>
        </P>
        <P><A>19.54</A>  αὐτὰρ ἐπεὶ δὴ πάντες ἀολλίσθησαν Ἀχαιοί,  <br>
            τοῖσι δ' ἀνιστάμενος μετέφη πόδας ὠκὺς Ἀχιλλεύς:  <br>
            Ἀτρεΐδη ἦ ἄρ τι τόδ' ἀμφοτέροισιν ἄρειον  <br>
            ἔπλετο σοὶ καὶ ἐμοί, ὅ τε νῶΐ περ ἀχνυμένω κῆρ  <br>
            θυμοβόρῳ ἔριδι μενεήναμεν εἵνεκα κούρης;  <br>
        </P>
        <P><A>19.59</A>  τὴν ὄφελ' ἐν νήεσσι κατακτάμεν Ἄρτεμις ἰῷ  <br>
            ἤματι τῷ ὅτ' ἐγὼν ἑλόμην Λυρνησσὸν ὀλέσσας:  <br>
            τώ κ' οὐ τόσσοι Ἀχαιοὶ ὀδὰξ ἕλον ἄσπετον οὖδας  <br>
            δυσμενέων ὑπὸ χερσὶν ἐμεῦ ἀπομηνίσαντος.  <br>
            Ἕκτορι μὲν καὶ Τρωσὶ τὸ κέρδιον: αὐτὰρ Ἀχαιοὺς  <br>
            δηρὸν ἐμῆς καὶ σῆς ἔριδος μνήσεσθαι ὀΐω.  <br>
        </P>
        <P><A>19.65</A>  ἀλλὰ τὰ μὲν προτετύχθαι ἐάσομεν ἀχνύμενοί περ  <br>
            θυμὸν ἐνὶ στήθεσσι φίλον δαμάσαντες ἀνάγκῃ:  <br>
            νῦν δ' ἤτοι μὲν ἐγὼ παύω χόλον, οὐδέ τί με χρὴ  <br>
        </P>
        <P><A>19.68</A>  ἀσκελέως αἰεὶ μενεαινέμεν: ἀλλ' ἄγε θᾶσσον  <br>
            ὄτρυνον πόλεμον δὲ κάρη κομόωντας Ἀχαιούς,  <br>
            ὄφρ' ἔτι καὶ Τρώων πειρήσομαι ἀντίον ἐλθὼν  <br>
            αἴ κ' ἐθέλωσ' ἐπὶ νηυσὶν ἰαύειν: ἀλλά τιν' οἴω  <br>
            ἀσπασίως αὐτῶν γόνυ κάμψειν, ὅς κε φύγῃσι  <br>
            δηΐου ἐκ πολέμοιο ὑπ' ἔγχεος ἡμετέροιο.  <br>
            ὣς ἔφαθ', οἳ δ' ἐχάρησαν ἐϋκνήμιδες Ἀχαιοὶ  <br>
            μῆνιν ἀπειπόντος μεγαθύμου Πηλεΐωνος.  <br>
        </P>
        <P><A>19.76</A>  τοῖσι δὲ καὶ μετέειπεν ἄναξ ἀνδρῶν Ἀγαμέμνων  <br>
            αὐτόθεν ἐξ ἕδρης, οὐδ' ἐν μέσσοισιν ἀναστάς:  <br>
            ὦ φίλοι ἥρωες Δαναοὶ θεράποντες Ἄρηος  <br>
            ἑσταότος μὲν καλὸν ἀκούειν, οὐδὲ ἔοικεν  <br>
            ὑββάλλειν: χαλεπὸν γὰρ ἐπισταμένῳ περ ἐόντι.  <br>
            ἀνδρῶν δ' ἐν πολλῷ ὁμάδῳ πῶς κέν τις ἀκούσαι  <br>
            ἢ εἴποι; βλάβεται δὲ λιγύς περ ἐὼν ἀγορητής.  <br>
        </P>
        <P><A>19.83</A>  Πηλεΐδῃ μὲν ἐγὼν ἐνδείξομαι: αὐτὰρ οἱ ἄλλοι  <br>
            σύνθεσθ' Ἀργεῖοι, μῦθόν τ' εὖ γνῶτε ἕκαστος.  <br>
            πολλάκι δή μοι τοῦτον Ἀχαιοὶ μῦθον ἔειπον  <br>
            καί τέ με νεικείεσκον: ἐγὼ δ' οὐκ αἴτιός εἰμι,  <br>
            ἀλλὰ Ζεὺς καὶ Μοῖρα καὶ ἠεροφοῖτις Ἐρινύς,  <br>
            οἵ τέ μοι εἰν ἀγορῇ φρεσὶν ἔμβαλον ἄγριον ἄτην,  <br>
            ἤματι τῷ ὅτ' Ἀχιλλῆος γέρας αὐτὸς ἀπηύρων.  <br>
        </P>
        <P><A>19.90</A>  ἀλλὰ τί κεν ῥέξαιμι; θεὸς διὰ πάντα τελευτᾷ.  <br>
            πρέσβα Διὸς θυγάτηρ Ἄτη, ἣ πάντας ἀᾶται,  <br>
            οὐλομένη: τῇ μέν θ' ἁπαλοὶ πόδες: οὐ γὰρ ἐπ' οὔδει  <br>
            πίλναται, ἀλλ' ἄρα ἥ γε κατ' ἀνδρῶν κράατα βαίνει  <br>
            βλάπτουσ' ἀνθρώπους: κατὰ δ' οὖν ἕτερόν γε πέδησε.  <br>
        </P>
        <P><A>19.95</A>  καὶ γὰρ δή νύ ποτε Ζεὺς ἄσατο, τόν περ ἄριστον  <br>
            ἀνδρῶν ἠδὲ θεῶν φασ' ἔμμεναι: ἀλλ' ἄρα καὶ τὸν  <br>
            Ἥρη θῆλυς ἐοῦσα δολοφροσύνῃς ἀπάτησεν,  <br>
            ἤματι τῷ ὅτ' ἔμελλε βίην Ἡρακληείην  <br>
            Ἀλκμήνη τέξεσθαι ἐϋστεφάνῳ ἐνὶ Θήβῃ.  <br>
        </P>
        <P><A>19.100</A>  ἤτοι ὅ γ' εὐχόμενος μετέφη πάντεσσι θεοῖσι:  <br>
            κέκλυτέ μευ πάντές τε θεοὶ πᾶσαί τε θέαιναι,  <br>
            ὄφρ' εἴπω τά με θυμὸς ἐνὶ στήθεσσιν ἀνώγει.  <br>
            σήμερον ἄνδρα φόως δὲ μογοστόκος Εἰλείθυια  <br>
            ἐκφανεῖ, ὃς πάντεσσι περικτιόνεσσιν ἀνάξει,  <br>
            τῶν ἀνδρῶν γενεῆς οἵ θ' αἵματος ἐξ ἐμεῦ εἰσί.  <br>
        </P>
        <P><A>19.106</A>  τὸν δὲ δολοφρονέουσα προσηύδα πότνια Ἥρη:  <br>
            ψευστήσεις, οὐδ' αὖτε τέλος μύθῳ ἐπιθήσεις.  <br>
            εἰ δ' ἄγε νῦν μοι ὄμοσσον Ὀλύμπιε καρτερὸν ὅρκον,  <br>
            ἦ μὲν τὸν πάντεσσι περικτιόνεσσιν ἀνάξειν  <br>
            ὅς κεν ἐπ' ἤματι τῷδε πέσῃ μετὰ ποσσὶ γυναικὸς  <br>
            τῶν ἀνδρῶν οἳ σῆς ἐξ αἵματός εἰσι γενέθλης.  <br>
        </P>
        <P><A>19.112</A>  ὣς ἔφατο: Ζεὺς δ' οὔ τι δολοφροσύνην ἐνόησεν,  <br>
            ἀλλ' ὄμοσεν μέγαν ὅρκον, ἔπειτα δὲ πολλὸν ἀάσθη.  <br>
            Ἥρη δ' ἀΐξασα λίπεν ῥίον Οὐλύμποιο,  <br>
            καρπαλίμως δ' ἵκετ' Ἄργος Ἀχαιικόν, ἔνθ' ἄρα ᾔδη  <br>
            ἰφθίμην ἄλοχον Σθενέλου Περσηϊάδαο.  <br>
            ἣ δ' ἐκύει φίλον υἱόν, ὃ δ' ἕβδομος ἑστήκει μείς:  <br>
            ἐκ δ' ἄγαγε πρὸ φόως δὲ καὶ ἠλιτόμηνον ἐόντα,  <br>
            Ἀλκμήνης δ' ἀπέπαυσε τόκον, σχέθε δ' Εἰλειθυίας.  <br>
        </P>
        <P><A>19.120</A>  αὐτὴ δ' ἀγγελέουσα Δία Κρονίωνα προσηύδα:  <br>
            Ζεῦ πάτερ ἀργικέραυνε ἔπος τί τοι ἐν φρεσὶ θήσω:  <br>
            ἤδη ἀνὴρ γέγον' ἐσθλὸς ὃς Ἀργείοισιν ἀνάξει  <br>
            Εὐρυσθεὺς Σθενέλοιο πάϊς Περσηϊάδαο  <br>
            σὸν γένος: οὔ οἱ ἀεικὲς ἀνασσέμεν Ἀργείοισιν.  <br>
        </P>
        <P><A>19.125</A>  ὣς φάτο, τὸν δ' ἄχος ὀξὺ κατὰ φρένα τύψε βαθεῖαν:  <br>
            αὐτίκα δ' εἷλ' Ἄτην κεφαλῆς λιπαροπλοκάμοιο  <br>
            χωόμενος φρεσὶν ᾗσι, καὶ ὤμοσε καρτερὸν ὅρκον  <br>
            μή ποτ' ἐς Οὔλυμπόν τε καὶ οὐρανὸν ἀστερόεντα  <br>
            αὖτις ἐλεύσεσθαι Ἄτην, ἣ πάντας ἀᾶται.  <br>
            ὣς εἰπὼν ἔρριψεν ἀπ' οὐρανοῦ ἀστερόεντος  <br>
            χειρὶ περιστρέψας: τάχα δ' ἵκετο ἔργ' ἀνθρώπων.  <br>
        </P>
        <P><A>19.132</A>  τὴν αἰεὶ στενάχεσχ' ὅθ' ἑὸν φίλον υἱὸν ὁρῷτο  <br>
            ἔργον ἀεικὲς ἔχοντα ὑπ' Εὐρυσθῆος ἀέθλων.  <br>
        </P>
        <P><A>19.134</A>  ὣς καὶ ἐγών, ὅτε δ' αὖτε μέγας κορυθαίολος Ἕκτωρ  <br>
            Ἀργείους ὀλέκεσκεν ἐπὶ πρυμνῇσι νέεσσιν,  <br>
            οὐ δυνάμην λελαθέσθ' Ἄτης ᾗ πρῶτον ἀάσθην.  <br>
            ἀλλ' ἐπεὶ ἀασάμην καί μευ φρένας ἐξέλετο Ζεύς,  <br>
            ἂψ ἐθέλω ἀρέσαι, δόμεναί τ' ἀπερείσι' ἄποινα:  <br>
            ἀλλ' ὄρσευ πόλεμον δὲ καὶ ἄλλους ὄρνυθι λαούς.  <br>
        </P>
        <P><A>19.140</A>  δῶρα δ' ἐγὼν ὅδε πάντα παρασχέμεν ὅσσά τοι ἐλθὼν  <br>
            χθιζὸς ἐνὶ κλισίῃσιν ὑπέσχετο δῖος Ὀδυσσεύς.  <br>
            εἰ δ' ἐθέλεις, ἐπίμεινον ἐπειγόμενός περ Ἄρηος,  <br>
            δῶρα δέ τοι θεράποντες ἐμῆς παρὰ νηὸς ἑλόντες  <br>
            οἴσουσ', ὄφρα ἴδηαι ὅ τοι μενοεικέα δώσω.  <br>
        </P>
        <P><A>19.145</A>  τὸν δ' ἀπαμειβόμενος προσέφη πόδας ὠκὺς Ἀχιλλεύς:  <br>
            Ἀτρεΐδη κύδιστε ἄναξ ἀνδρῶν Ἀγάμεμνον  <br>
            δῶρα μὲν αἴ κ' ἐθέλῃσθα παρασχέμεν, ὡς ἐπιεικές,  <br>
            ἤ τ' ἐχέμεν παρὰ σοί: νῦν δὲ μνησώμεθα χάρμης  <br>
            αἶψα μάλ': οὐ γὰρ χρὴ κλοτοπεύειν ἐνθάδ' ἐόντας  <br>
            οὐδὲ διατρίβειν: ἔτι γὰρ μέγα ἔργον ἄρεκτον:  <br>
            ὥς κέ τις αὖτ' Ἀχιλῆα μετὰ πρώτοισιν ἴδηται  <br>
            ἔγχεϊ χαλκείῳ Τρώων ὀλέκοντα φάλαγγας.  <br>
            ὧδέ τις ὑμείων μεμνημένος ἀνδρὶ μαχέσθω.  <br>
        </P>
        <P><A>19.154</A>  τὸν δ' ἀπαμειβόμενος προσέφη πολύμητις Ὀδυσσεύς:  <br>
            μὴ δ' οὕτως, ἀγαθός περ ἐών, θεοείκελ' Ἀχιλλεῦ  <br>
            νήστιας ὄτρυνε προτὶ Ἴλιον υἷας Ἀχαιῶν  <br>
            Τρωσὶ μαχησομένους, ἐπεὶ οὐκ ὀλίγον χρόνον ἔσται  <br>
            φύλοπις, εὖτ' ἂν πρῶτον ὁμιλήσωσι φάλαγγες  <br>
            ἀνδρῶν, ἐν δὲ θεὸς πνεύσῃ μένος ἀμφοτέροισιν.  <br>
            ἀλλὰ πάσασθαι ἄνωχθι θοῇς ἐπὶ νηυσὶν Ἀχαιοὺς  <br>
            σίτου καὶ οἴνοιο: τὸ γὰρ μένος ἐστὶ καὶ ἀλκή.  <br>
        </P>
        <P><A>19.162</A>  οὐ γὰρ ἀνὴρ πρόπαν ἦμαρ ἐς ἠέλιον καταδύντα  <br>
            ἄκμηνος σίτοιο δυνήσεται ἄντα μάχεσθαι:  <br>
            εἴ περ γὰρ θυμῷ γε μενοινάᾳ πολεμίζειν,  <br>
            ἀλλά τε λάθρῃ γυῖα βαρύνεται, ἠδὲ κιχάνει  <br>
            δίψά τε καὶ λιμός, βλάβεται δέ τε γούνατ' ἰόντι.  <br>
        </P>
        <P><A>19.167</A>  ὃς δέ κ' ἀνὴρ οἴνοιο κορεσσάμενος καὶ ἐδωδῆς  <br>
            ἀνδράσι δυσμενέεσσι πανημέριος πολεμίζῃ,  <br>
            θαρσαλέον νύ οἱ ἦτορ ἐνὶ φρεσίν, οὐδέ τι γυῖα  <br>
            πρὶν κάμνει πρὶν πάντας ἐρωῆσαι πολέμοιο.  <br>
        </P>
        <P><A>19.171</A>  ἀλλ' ἄγε λαὸν μὲν σκέδασον καὶ δεῖπνον ἄνωχθι  <br>
            ὅπλεσθαι: τὰ δὲ δῶρα ἄναξ ἀνδρῶν Ἀγαμέμνων  <br>
            οἰσέτω ἐς μέσσην ἀγορήν, ἵνα πάντες Ἀχαιοὶ  <br>
            ὀφθαλμοῖσιν ἴδωσι, σὺ δὲ φρεσὶ σῇσιν ἰανθῇς.  <br>
            ὀμνυέτω δέ τοι ὅρκον ἐν Ἀργείοισιν ἀναστὰς  <br>
            μή ποτε τῆς εὐνῆς ἐπιβήμεναι ἠδὲ μιγῆναι:  <br>
            ἣ θέμις ἐστὶν ἄναξ ἤ τ' ἀνδρῶν ἤ τε γυναικῶν:  <br>
            καὶ δὲ σοὶ αὐτῷ θυμὸς ἐνὶ φρεσὶν ἵλαος ἔστω.  <br>
        </P>
        <P><A>19.179</A>  αὐτὰρ ἔπειτά σε δαιτὶ ἐνὶ κλισίῃς ἀρεσάσθω  <br>
            πιείρῃ, ἵνα μή τι δίκης ἐπιδευὲς ἔχῃσθα.  <br>
            Ἀτρεΐδη σὺ δ' ἔπειτα δικαιότερος καὶ ἐπ' ἄλλῳ  <br>
            ἔσσεαι. οὐ μὲν γάρ τι νεμεσσητὸν βασιλῆα  <br>
            ἄνδρ' ἀπαρέσσασθαι ὅτε τις πρότερος χαλεπήνῃ.  <br>
        </P>
        <P><A>19.184</A>  τὸν δ' αὖτε προσέειπεν ἄναξ ἀνδρῶν Ἀγαμέμνων:  <br>
            χαίρω σεῦ Λαερτιάδη τὸν μῦθον ἀκούσας:  <br>
            ἐν μοίρῃ γὰρ πάντα διίκεο καὶ κατέλεξας.  <br>
            ταῦτα δ' ἐγὼν ἐθέλω ὀμόσαι, κέλεται δέ με θυμός,  <br>
            οὐδ' ἐπιορκήσω πρὸς δαίμονος. αὐτὰρ Ἀχιλλεὺς  <br>
            μιμνέτω αὐτόθι τεῖος ἐπειγόμενός περ Ἄρηος:  <br>
            μίμνετε δ' ἄλλοι πάντες ἀολλέες, ὄφρά κε δῶρα  <br>
            ἐκ κλισίης ἔλθῃσι καὶ ὅρκια πιστὰ τάμωμεν.  <br>
        </P>
        <P><A>19.192</A>  σοὶ δ' αὐτῷ τόδ' ἐγὼν ἐπιτέλλομαι ἠδὲ κελεύω:  <br>
            κρινάμενος κούρητας ἀριστῆας Παναχαιῶν  <br>
            δῶρα ἐμῆς παρὰ νηὸς ἐνεικέμεν, ὅσσ' Ἀχιλῆϊ  <br>
            χθιζὸν ὑπέστημεν δώσειν, ἀγέμεν τε γυναῖκας.  <br>
            Ταλθύβιος δέ μοι ὦκα κατὰ στρατὸν εὐρὺν Ἀχαιῶν  <br>
            κάπρον ἑτοιμασάτω ταμέειν Διί τ' Ἠελίῳ τε.  <br>
        </P>
        <P><A>19.198</A>  τὸν δ' ἀπαμειβόμενος προσέφη πόδας ὠκὺς Ἀχιλλεύς:  <br>
            Ἀτρεΐδη κύδιστε ἄναξ ἀνδρῶν Ἀγάμεμνον  <br>
            ἄλλοτέ περ καὶ μᾶλλον ὀφέλλετε ταῦτα πένεσθαι,  <br>
            ὁππότε τις μεταπαυσωλὴ πολέμοιο γένηται  <br>
            καὶ μένος οὐ τόσον ᾖσιν ἐνὶ στήθεσσιν ἐμοῖσι.  <br>
        </P>
        <P><A>19.203</A>  νῦν δ' οἳ μὲν κέαται δεδαϊγμένοι, οὓς ἐδάμασσεν  <br>
            Ἕκτωρ Πριαμίδης, ὅτε οἱ Ζεὺς κῦδος ἔδωκεν,  <br>
            ὑμεῖς δ' ἐς βρωτὺν ὀτρύνετον: ἦ τ' ἂν ἔγωγε  <br>
            νῦν μὲν ἀνώγοιμι πτολεμίζειν υἷας Ἀχαιῶν  <br>
            νήστιας ἀκμήνους, ἅμα δ' ἠελίῳ καταδύντι  <br>
            τεύξεσθαι μέγα δόρπον, ἐπὴν τεισαίμεθα λώβην.  <br>
        </P>
        <P><A>19.209</A>  πρὶν δ' οὔ πως ἂν ἔμοιγε φίλον κατὰ λαιμὸν ἰείη  <br>
            οὐ πόσις οὐδὲ βρῶσις ἑταίρου τεθνηῶτος  <br>
            ὅς μοι ἐνὶ κλισίῃ δεδαϊγμένος ὀξέϊ χαλκῷ  <br>
            κεῖται ἀνὰ πρόθυρον τετραμμένος, ἀμφὶ δ' ἑταῖροι  <br>
            μύρονται: τό μοι οὔ τι μετὰ φρεσὶ ταῦτα μέμηλεν,  <br>
            ἀλλὰ φόνος τε καὶ αἷμα καὶ ἀργαλέος στόνος ἀνδρῶν.  <br>
        </P>
        <P><A>19.215</A>  τὸν δ' ἀπαμειβόμενος προσέφη πολύμητις Ὀδυσσεύς:  <br>
            ὦ Ἀχιλεῦ Πηλῆος υἱὲ μέγα φέρτατ' Ἀχαιῶν,  <br>
            κρείσσων εἰς ἐμέθεν καὶ φέρτερος οὐκ ὀλίγον περ  <br>
            ἔγχει, ἐγὼ δέ κε σεῖο νοήματί γε προβαλοίμην  <br>
            πολλόν, ἐπεὶ πρότερος γενόμην καὶ πλείονα οἶδα.  <br>
            τώ τοι ἐπιτλήτω κραδίη μύθοισιν ἐμοῖσιν.  <br>
        </P>
        <P><A>19.221</A>  αἶψά τε φυλόπιδος πέλεται κόρος ἀνθρώποισιν,  <br>
            ἧς τε πλείστην μὲν καλάμην χθονὶ χαλκὸς ἔχευεν,  <br>
            ἄμητος δ' ὀλίγιστος, ἐπὴν κλίνῃσι τάλαντα  <br>
            Ζεύς, ὅς τ' ἀνθρώπων ταμίης πολέμοιο τέτυκται.  <br>
        </P>
        <P><A>19.225</A>  γαστέρι δ' οὔ πως ἔστι νέκυν πενθῆσαι Ἀχαιούς:  <br>
            λίην γὰρ πολλοὶ καὶ ἐπήτριμοι ἤματα πάντα  <br>
            πίπτουσιν: πότε κέν τις ἀναπνεύσειε πόνοιο;  <br>
            ἀλλὰ χρὴ τὸν μὲν καταθάπτειν ὅς κε θάνῃσι  <br>
            νηλέα θυμὸν ἔχοντας ἐπ' ἤματι δακρύσαντας:  <br>
            ὅσσοι δ' ἂν πολέμοιο περὶ στυγεροῖο λίπωνται  <br>
            μεμνῆσθαι πόσιος καὶ ἐδητύος, ὄφρ' ἔτι μᾶλλον  <br>
            ἀνδράσι δυσμενέεσσι μαχώμεθα νωλεμὲς αἰεὶ  <br>
        </P>
        <P><A>19.233</A>  ἑσσάμενοι χροῒ χαλκὸν ἀτειρέα. μηδέ τις ἄλλην  <br>
            λαῶν ὀτρυντὺν ποτιδέγμενος ἰσχαναάσθω:  <br>
            ἥδε γὰρ ὀτρυντὺς κακὸν ἔσσεται ὅς κε λίπηται  <br>
            νηυσὶν ἐπ' Ἀργείων: ἀλλ' ἀθρόοι ὁρμηθέντες  <br>
            Τρωσὶν ἐφ' ἱπποδάμοισιν ἐγείρομεν ὀξὺν Ἄρηα.  <br>
        </P>
        <P><A>19.238</A>  ἦ, καὶ Νέστορος υἷας ὀπάσσατο κυδαλίμοιο  <br>
            Φυλεΐδην τε Μέγητα Θόαντά τε Μηριόνην τε  <br>
            καὶ Κρειοντιάδην Λυκομήδεα καὶ Μελάνιππον:  <br>
            βὰν δ' ἴμεν ἐς κλισίην Ἀγαμέμνονος Ἀτρεΐδαο.  <br>
            αὐτίκ' ἔπειθ' ἅμα μῦθος ἔην, τετέλεστο δὲ ἔργον:  <br>
        </P>
        <P><A>19.243</A>  ἑπτὰ μὲν ἐκ κλισίης τρίποδας φέρον, οὕς οἱ ὑπέστη,  <br>
            αἴθωνας δὲ λέβητας ἐείκοσι, δώδεκα δ' ἵππους:  <br>
            ἐκ δ' ἄγον αἶψα γυναῖκας ἀμύμονα ἔργα ἰδυίας  <br>
            ἕπτ', ἀτὰρ ὀγδοάτην Βρισηΐδα καλλιπάρῃον.  <br>
            χρυσοῦ δὲ στήσας Ὀδυσεὺς δέκα πάντα τάλαντα  <br>
            ἦρχ', ἅμα δ' ἄλλοι δῶρα φέρον κούρητες Ἀχαιῶν.  <br>
        </P>
        <P><A>19.249</A>  καὶ τὰ μὲν ἐν μέσσῃ ἀγορῇ θέσαν, ἂν δ' Ἀγαμέμνων  <br>
            ἵστατο: Ταλθύβιος δὲ θεῷ ἐναλίγκιος αὐδὴν  <br>
            κάπρον ἔχων ἐν χερσὶ παρίστατο ποιμένι λαῶν.  <br>
            Ἀτρεΐδης δὲ ἐρυσσάμενος χείρεσσι μάχαιραν,  <br>
            ἥ οἱ πὰρ ξίφεος μέγα κουλεὸν αἰὲν ἄωρτο,  <br>
            κάπρου ἀπὸ τρίχας ἀρξάμενος Διὶ χεῖρας ἀνασχὼν  <br>
            εὔχετο: τοὶ δ' ἄρα πάντες ἐπ' αὐτόφιν εἵατο σιγῇ  <br>
            Ἀργεῖοι κατὰ μοῖραν ἀκούοντες βασιλῆος.  <br>
            εὐξάμενος δ' ἄρα εἶπεν ἰδὼν εἰς οὐρανὸν εὐρύν:  <br>
        </P>
        <P><A>19.258</A>  ἴστω νῦν Ζεὺς πρῶτα θεῶν ὕπατος καὶ ἄριστος  <br>
            Γῆ τε καὶ Ἠέλιος καὶ Ἐρινύες, αἵ θ' ὑπὸ γαῖαν  <br>
            ἀνθρώπους τίνυνται, ὅτις κ' ἐπίορκον ὀμόσσῃ,  <br>
            μὴ μὲν ἐγὼ κούρῃ Βρισηΐδι χεῖρ' ἐπένεικα,  <br>
            οὔτ' εὐνῆς πρόφασιν κεχρημένος οὔτέ τευ ἄλλου.  <br>
            ἀλλ' ἔμεν' ἀπροτίμαστος ἐνὶ κλισίῃσιν ἐμῇσιν.  <br>
            εἰ δέ τι τῶνδ' ἐπίορκον ἐμοὶ θεοὶ ἄλγεα δοῖεν  <br>
            πολλὰ μάλ', ὅσσα διδοῦσιν ὅτίς σφ' ἀλίτηται ὀμόσσας.  <br>
        </P>
        <P><A>19.266</A>  ἦ, καὶ ἀπὸ στόμαχον κάπρου τάμε νηλέϊ χαλκῷ.  <br>
            τὸν μὲν Ταλθύβιος πολιῆς ἁλὸς ἐς μέγα λαῖτμα  <br>
            ῥῖψ' ἐπιδινήσας βόσιν ἰχθύσιν: αὐτὰρ Ἀχιλλεὺς  <br>
            ἀνστὰς Ἀργείοισι φιλοπτολέμοισι μετηύδα:  <br>
        </P>
        <P><A>19.270</A>  Ζεῦ πάτερ ἦ μεγάλας ἄτας ἄνδρεσσι διδοῖσθα:  <br>
            οὐκ ἂν δή ποτε θυμὸν ἐνὶ στήθεσσιν ἐμοῖσιν  <br>
            Ἀτρεΐδης ὤρινε διαμπερές, οὐδέ κε κούρην  <br>
            ἦγεν ἐμεῦ ἀέκοντος ἀμήχανος: ἀλλά ποθι Ζεὺς  <br>
            ἤθελ' Ἀχαιοῖσιν θάνατον πολέεσσι γενέσθαι.  <br>
            νῦν δ' ἔρχεσθ' ἐπὶ δεῖπνον, ἵνα ξυνάγωμεν Ἄρηα.  <br>
        </P>
        <P><A>19.276</A>  ὣς ἄρ' ἐφώνησεν, λῦσεν δ' ἀγορὴν αἰψηρήν.  <br>
            οἳ μὲν ἄρ' ἐσκίδναντο ἑὴν ἐπὶ νῆα ἕκαστος,  <br>
            δῶρα δὲ Μυρμιδόνες μεγαλήτορες ἀμφεπένοντο,  <br>
            βὰν δ' ἐπὶ νῆα φέροντες Ἀχιλλῆος θείοιο.  <br>
            καὶ τὰ μὲν ἐν κλισίῃσι θέσαν, κάθισαν δὲ γυναῖκας,  <br>
            ἵππους δ' εἰς ἀγέλην ἔλασαν θεράποντες ἀγαυοί.  <br>
        </P>
        <P><A>19.282</A>  Βρισηῒς δ' ἄρ' ἔπειτ' ἰκέλη χρυσέῃ Ἀφροδίτῃ  <br>
            ὡς ἴδε Πάτροκλον δεδαϊγμένον ὀξέϊ χαλκῷ,  <br>
            ἀμφ' αὐτῷ χυμένη λίγ' ἐκώκυε, χερσὶ δ' ἄμυσσε  <br>
            στήθεά τ' ἠδ' ἁπαλὴν δειρὴν ἰδὲ καλὰ πρόσωπα.  <br>
            εἶπε δ' ἄρα κλαίουσα γυνὴ ἐϊκυῖα θεῇσι:  <br>
        </P>
        <P><A>19.287</A>  Πάτροκλέ μοι δειλῇ πλεῖστον κεχαρισμένε θυμῷ  <br>
            ζωὸν μέν σε ἔλειπον ἐγὼ κλισίηθεν ἰοῦσα,  <br>
            νῦν δέ σε τεθνηῶτα κιχάνομαι ὄρχαμε λαῶν  <br>
            ἂψ ἀνιοῦσ': ὥς μοι δέχεται κακὸν ἐκ κακοῦ αἰεί.  <br>
            ἄνδρα μὲν ᾧ ἔδοσάν με πατὴρ καὶ πότνια μήτηρ  <br>
            εἶδον πρὸ πτόλιος δεδαϊγμένον ὀξέϊ χαλκῷ,  <br>
            τρεῖς τε κασιγνήτους, τούς μοι μία γείνατο μήτηρ,  <br>
            κηδείους, οἳ πάντες ὀλέθριον ἦμαρ ἐπέσπον.  <br>
        </P>
        <P><A>19.295</A>  οὐδὲ μὲν οὐδέ μ' ἔασκες, ὅτ' ἄνδρ' ἐμὸν ὠκὺς Ἀχιλλεὺς  <br>
            ἔκτεινεν, πέρσεν δὲ πόλιν θείοιο Μύνητος,  <br>
            κλαίειν, ἀλλά μ' ἔφασκες Ἀχιλλῆος θείοιο  <br>
            κουριδίην ἄλοχον θήσειν, ἄξειν τ' ἐνὶ νηυσὶν  <br>
            ἐς Φθίην, δαίσειν δὲ γάμον μετὰ Μυρμιδόνεσσι.  <br>
            τώ σ' ἄμοτον κλαίω τεθνηότα μείλιχον αἰεί.  <br>
        </P>
        <P><A>19.301</A>  ὣς ἔφατο κλαίουσ', ἐπὶ δὲ στενάχοντο γυναῖκες  <br>
            Πάτροκλον πρόφασιν, σφῶν δ' αὐτῶν κήδε' ἑκάστη.  <br>
        </P>
        <P><A>19.303</A>  αὐτὸν δ' ἀμφὶ γέροντες Ἀχαιῶν ἠγερέθοντο  <br>
            λισσόμενοι δειπνῆσαι: ὃ δ' ἠρνεῖτο στεναχίζων:  <br>
            λίσσομαι, εἴ τις ἔμοιγε φίλων ἐπιπείθεθ' ἑταίρων,  <br>
            μή με πρὶν σίτοιο κελεύετε μηδὲ ποτῆτος  <br>
            ἄσασθαι φίλον ἦτορ, ἐπεί μ' ἄχος αἰνὸν ἱκάνει:  <br>
            δύντα δ' ἐς ἠέλιον μενέω καὶ τλήσομαι ἔμπης.  <br>
        </P>
        <P><A>19.309</A>  ὣς εἰπὼν ἄλλους μὲν ἀπεσκέδασεν βασιλῆας,  <br>
            δοιὼ δ' Ἀτρεΐδα μενέτην καὶ δῖος Ὀδυσσεὺς  <br>
            Νέστωρ Ἰδομενεύς τε γέρων θ' ἱππηλάτα Φοῖνιξ  <br>
            τέρποντες πυκινῶς ἀκαχήμενον: οὐδέ τι θυμῷ  <br>
            τέρπετο, πρὶν πολέμου στόμα δύμεναι αἱματόεντος.  <br>
            μνησάμενος δ' ἁδινῶς ἀνενείκατο φώνησέν τε:  <br>
        </P>
        <P><A>19.315</A>  ἦ ῥά νύ μοί ποτε καὶ σὺ δυσάμμορε φίλταθ' ἑταίρων  <br>
            αὐτὸς ἐνὶ κλισίῃ λαρὸν παρὰ δεῖπνον ἔθηκας  <br>
            αἶψα καὶ ὀτραλέως, ὁπότε σπερχοίατ' Ἀχαιοὶ  <br>
            Τρωσὶν ἐφ' ἱπποδάμοισι φέρειν πολύδακρυν Ἄρηα.  <br>
            νῦν δὲ σὺ μὲν κεῖσαι δεδαϊγμένος, αὐτὰρ ἐμὸν κῆρ  <br>
            ἄκμηνον πόσιος καὶ ἐδητύος ἔνδον ἐόντων  <br>
        </P>
        <P><A>19.321</A>  σῇ ποθῇ: οὐ μὲν γάρ τι κακώτερον ἄλλο πάθοιμι,  <br>
            οὐδ' εἴ κεν τοῦ πατρὸς ἀποφθιμένοιο πυθοίμην,  <br>
            ὅς που νῦν Φθίηφι τέρεν κατὰ δάκρυον εἴβει  <br>
            χήτεϊ τοιοῦδ' υἷος: ὃ δ' ἀλλοδαπῷ ἐνὶ δήμῳ  <br>
            εἵνεκα ῥιγεδανῆς Ἑλένης Τρωσὶν πολεμίζω:  <br>
            ἠὲ τὸν ὃς Σκύρῳ μοι ἔνι τρέφεται φίλος υἱός,  <br>
            εἴ που ἔτι ζώει γε Νεοπτόλεμος θεοειδής.  <br>
        </P>
        <P><A>19.328</A>  πρὶν μὲν γάρ μοι θυμὸς ἐνὶ στήθεσσιν ἐώλπει  <br>
            οἶον ἐμὲ φθίσεσθαι ἀπ' Ἄργεος ἱπποβότοιο  <br>
            αὐτοῦ ἐνὶ Τροίῃ, σὲ δέ τε Φθίην δὲ νέεσθαι,  <br>
            ὡς ἄν μοι τὸν παῖδα θοῇ ἐνὶ νηῒ μελαίνῃ  <br>
            Σκυρόθεν ἐξαγάγοις καί οἱ δείξειας ἕκαστα  <br>
            κτῆσιν ἐμὴν δμῶάς τε καὶ ὑψερεφὲς μέγα δῶμα.  <br>
        </P>
        <P><A>19.334</A>  ἤδη γὰρ Πηλῆά γ' ὀΐομαι ἢ κατὰ πάμπαν  <br>
            τεθνάμεν, ἤ που τυτθὸν ἔτι ζώοντ' ἀκάχησθαι  <br>
            γήραΐ τε στυγερῷ καὶ ἐμὴν ποτιδέγμενον αἰεὶ  <br>
            λυγρὴν ἀγγελίην, ὅτ' ἀποφθιμένοιο πύθηται.  <br>
        </P>
        <P><A>19.338</A>  ὣς ἔφατο κλαίων, ἐπὶ δὲ στενάχοντο γέροντες,  <br>
            μνησάμενοι τὰ ἕκαστος ἐνὶ μεγάροισιν ἔλειπον:  <br>
        </P>
        <P><A>19.340</A>  μυρομένους δ' ἄρα τούς γε ἰδὼν ἐλέησε Κρονίων,  <br>
            αἶψα δ' Ἀθηναίην ἔπεα πτερόεντα προσηύδα:  <br>
            τέκνον ἐμόν, δὴ πάμπαν ἀποίχεαι ἀνδρὸς ἑῆος.  <br>
            ἦ νύ τοι οὐκέτι πάγχυ μετὰ φρεσὶ μέμβλετ' Ἀχιλλεύς;  <br>
            κεῖνος ὅ γε προπάροιθε νεῶν ὀρθοκραιράων  <br>
            ἧσται ὀδυρόμενος ἕταρον φίλον: οἳ δὲ δὴ ἄλλοι  <br>
            οἴχονται μετὰ δεῖπνον, ὃ δ' ἄκμηνος καὶ ἄπαστος.  <br>
            ἀλλ' ἴθι οἱ νέκτάρ τε καὶ ἀμβροσίην ἐρατεινὴν  <br>
            στάξον ἐνὶ στήθεσσ', ἵνα μή μιν λιμὸς ἵκηται.  <br>
        </P>
        <P><A>19.349</A>  ὣς εἰπὼν ὄτρυνε πάρος μεμαυῖαν Ἀθήνην:  <br>
            ἣ δ' ἅρπῃ ἐϊκυῖα τανυπτέρυγι λιγυφώνῳ  <br>
            οὐρανοῦ ἐκκατεπᾶλτο δι' αἰθέρος. αὐτὰρ Ἀχαιοὶ  <br>
            αὐτίκα θωρήσσοντο κατὰ στρατόν: ἣ δ' Ἀχιλῆϊ  <br>
            νέκταρ ἐνὶ στήθεσσι καὶ ἀμβροσίην ἐρατεινὴν  <br>
            στάξ', ἵνα μή μιν λιμὸς ἀτερπὴς γούναθ' ἵκοιτο:  <br>
            αὐτὴ δὲ πρὸς πατρὸς ἐρισθενέος πυκινὸν δῶ  <br>
            ᾤχετο, τοὶ δ' ἀπάνευθε νεῶν ἐχέοντο θοάων.  <br>
        </P>
        <P><A>19.357</A>  ὡς δ' ὅτε ταρφειαὶ νιφάδες Διὸς ἐκποτέονται  <br>
            ψυχραὶ ὑπὸ ῥιπῆς αἰθρηγενέος Βορέαο,  <br>
            ὣς τότε ταρφειαὶ κόρυθες λαμπρὸν γανόωσαι  <br>
            νηῶν ἐκφορέοντο καὶ ἀσπίδες ὀμφαλόεσσαι  <br>
            θώρηκές τε κραταιγύαλοι καὶ μείλινα δοῦρα.  <br>
            αἴγλη δ' οὐρανὸν ἷκε, γέλασσε δὲ πᾶσα περὶ χθὼν  <br>
            χαλκοῦ ὑπὸ στεροπῆς: ὑπὸ δὲ κτύπος ὄρνυτο ποσσὶν  <br>
        </P>
        <P><A>19.364</A>  ἀνδρῶν: ἐν δὲ μέσοισι κορύσσετο δῖος Ἀχιλλεύς.  <br>
            τοῦ καὶ ὀδόντων μὲν καναχὴ πέλε, τὼ δέ οἱ ὄσσε  <br>
            λαμπέσθην ὡς εἴ τε πυρὸς σέλας, ἐν δέ οἱ ἦτορ  <br>
            δῦν' ἄχος ἄτλητον: ὃ δ' ἄρα Τρωσὶν μενεαίνων  <br>
            δύσετο δῶρα θεοῦ, τά οἱ Ἥφαιστος κάμε τεύχων.  <br>
        </P>
        <P><A>19.369</A>  κνημῖδας μὲν πρῶτα περὶ κνήμῃσιν ἔθηκε  <br>
            καλὰς ἀργυρέοισιν ἐπισφυρίοις ἀραρυίας:  <br>
            δεύτερον αὖ θώρηκα περὶ στήθεσσιν ἔδυνεν.  <br>
            ἀμφὶ δ' ἄρ' ὤμοισιν βάλετο ξίφος ἀργυρόηλον  <br>
            χάλκεον: αὐτὰρ ἔπειτα σάκος μέγα τε στιβαρόν τε  <br>
            εἵλετο, τοῦ δ' ἀπάνευθε σέλας γένετ' ἠΰτε μήνης.  <br>
        </P>
        <P><A>19.375</A>  ὡς δ' ὅτ' ἂν ἐκ πόντοιο σέλας ναύτῃσι φανήῃ  <br>
            καιομένοιο πυρός, τό τε καίεται ὑψόθ' ὄρεσφι  <br>
            σταθμῷ ἐν οἰοπόλῳ: τοὺς δ' οὐκ ἐθέλοντας ἄελλαι  <br>
            πόντον ἐπ' ἰχθυόεντα φίλων ἀπάνευθε φέρουσιν:  <br>
            ὣς ἀπ' Ἀχιλλῆος σάκεος σέλας αἰθέρ' ἵκανε  <br>
        </P>
        <P><A>19.380</A>  καλοῦ δαιδαλέου: περὶ δὲ τρυφάλειαν ἀείρας  <br>
            κρατὶ θέτο βριαρήν: ἣ δ' ἀστὴρ ὣς ἀπέλαμπεν  <br>
            ἵππουρις τρυφάλεια, περισσείοντο δ' ἔθειραι  <br>
            χρύσεαι, ἃς Ἥφαιστος ἵει λόφον ἀμφὶ θαμειάς.  <br>
        </P>
        <P><A>19.384</A>  πειρήθη δ' ἕο αὐτοῦ ἐν ἔντεσι δῖος Ἀχιλλεύς,  <br>
            εἰ οἷ ἐφαρμόσσειε καὶ ἐντρέχοι ἀγλαὰ γυῖα:  <br>
            τῷ δ' εὖτε πτερὰ γίγνετ', ἄειρε δὲ ποιμένα λαῶν.  <br>
        </P>
        <P><A>19.387</A>  ἐκ δ' ἄρα σύριγγος πατρώϊον ἐσπάσατ' ἔγχος  <br>
            βριθὺ μέγα στιβαρόν: τὸ μὲν οὐ δύνατ' ἄλλος Ἀχαιῶν  <br>
            πάλλειν, ἀλλά μιν οἶος ἐπίστατο πῆλαι Ἀχιλλεύς:  <br>
            Πηλιάδα μελίην, τὴν πατρὶ φίλῳ πόρε Χείρων  <br>
            Πηλίου ἐκ κορυφῆς φόνον ἔμμεναι ἡρώεσσιν:  <br>
        </P>
        <P><A>19.392</A>  ἵππους δ' Αὐτομέδων τε καὶ Ἄλκιμος ἀμφιέποντες  <br>
            ζεύγνυον: ἀμφὶ δὲ καλὰ λέπαδν' ἕσαν, ἐν δὲ χαλινοὺς  <br>
            γαμφηλῇς ἔβαλον, κατὰ δ' ἡνία τεῖναν ὀπίσσω  <br>
            κολλητὸν ποτὶ δίφρον. ὃ δὲ μάστιγα φαεινὴν  <br>
            χειρὶ λαβὼν ἀραρυῖαν ἐφ' ἵπποιιν ἀνόρουσεν  <br>
        </P>
        <P><A>19.397</A>  Αὐτομέδων: ὄπιθεν δὲ κορυσσάμενος βῆ Ἀχιλλεὺς  <br>
            τεύχεσι παμφαίνων ὥς τ' ἠλέκτωρ Ὑπερίων,  <br>
            σμερδαλέον δ' ἵπποισιν ἐκέκλετο πατρὸς ἑοῖο:  <br>
        </P>
        <P><A>19.400</A>  Ξάνθέ τε καὶ Βαλίε τηλεκλυτὰ τέκνα Ποδάργης  <br>
            ἄλλως δὴ φράζεσθε σαωσέμεν ἡνιοχῆα  <br>
            ἂψ Δαναῶν ἐς ὅμιλον ἐπεί χ' ἕωμεν πολέμοιο,  <br>
            μηδ' ὡς Πάτροκλον λίπετ' αὐτόθι τεθνηῶτα.  <br>
        </P>
        <P><A>19.404</A>  τὸν δ' ἄρ' ὑπὸ ζυγόφι προσέφη πόδας αἰόλος ἵππος  <br>
            Ξάνθος, ἄφαρ δ' ἤμυσε καρήατι: πᾶσα δὲ χαίτη  <br>
            ζεύγλης ἐξεριποῦσα παρὰ ζυγὸν οὖδας ἵκανεν:  <br>
            αὐδήεντα δ' ἔθηκε θεὰ λευκώλενος Ἥρη:  <br>
        </P>
        <P><A>19.408</A>  καὶ λίην σ' ἔτι νῦν γε σαώσομεν ὄβριμ' Ἀχιλλεῦ:  <br>
            ἀλλά τοι ἐγγύθεν ἦμαρ ὀλέθριον: οὐδέ τοι ἡμεῖς  <br>
            αἴτιοι, ἀλλὰ θεός τε μέγας καὶ Μοῖρα κραταιή.  <br>
        </P>
        <P><A>19.411</A>  οὐδὲ γὰρ ἡμετέρῃ βραδυτῆτί τε νωχελίῃ τε  <br>
            Τρῶες ἀπ' ὤμοιιν Πατρόκλου τεύχε' ἕλοντο:  <br>
            ἀλλὰ θεῶν ὤριστος, ὃν ἠΰκομος τέκε Λητώ,  <br>
            ἔκταν' ἐνὶ προμάχοισι καὶ Ἕκτορι κῦδος ἔδωκε.  <br>
        </P>
        <P><A>19.415</A>  νῶϊ δὲ καί κεν ἅμα πνοιῇ Ζεφύροιο θέοιμεν,  <br>
            ἥν περ ἐλαφροτάτην φάσ' ἔμμεναι: ἀλλὰ σοὶ αὐτῷ  <br>
            μόρσιμόν ἐστι θεῷ τε καὶ ἀνέρι ἶφι δαμῆναι.  <br>
            ὣς ἄρα φωνήσαντος Ἐρινύες ἔσχεθον αὐδήν.  <br>
        </P>
        <P><A>19.419</A>  τὸν δὲ μέγ' ὀχθήσας προσέφη πόδας ὠκὺς Ἀχιλλεύς:  <br>
            Ξάνθε τί μοι θάνατον μαντεύεαι; οὐδέ τί σε χρή.  <br>
            εὖ νυ τὸ οἶδα καὶ αὐτὸς ὅ μοι μόρος ἐνθάδ' ὀλέσθαι  <br>
            νόσφι φίλου πατρὸς καὶ μητέρος: ἀλλὰ καὶ ἔμπης  <br>
            οὐ λήξω πρὶν Τρῶας ἅδην ἐλάσαι πολέμοιο.  <br>
            ἦ ῥα, καὶ ἐν πρώτοις ἰάχων ἔχε μώνυχας ἵππους.  <br>
        </P>
        <h4>ΙΛΙΑΔΟΣ Υ</h4>
        <P><A>20.1</A>  ὣς οἳ μὲν παρὰ νηυσὶ κορωνίσι θωρήσσοντο  <br>
            ἀμφὶ σὲ Πηλέος υἱὲ μάχης ἀκόρητον Ἀχαιοί,  <br>
            Τρῶες δ' αὖθ' ἑτέρωθεν ἐπὶ θρωσμῷ πεδίοιο:  <br>
        </P>
        <P><A>20.4</A>  Ζεὺς δὲ Θέμιστα κέλευσε θεοὺς ἀγορὴν δὲ καλέσσαι  <br>
            κρατὸς ἀπ' Οὐλύμποιο πολυπτύχου: ἣ δ' ἄρα πάντῃ  <br>
            φοιτήσασα κέλευσε Διὸς πρὸς δῶμα νέεσθαι.  <br>
            οὔτέ τις οὖν ποταμῶν ἀπέην νόσφ' Ὠκεανοῖο,  <br>
            οὔτ' ἄρα νυμφάων αἵ τ' ἄλσεα καλὰ νέμονται  <br>
            καὶ πηγὰς ποταμῶν καὶ πίσεα ποιήεντα.  <br>
        </P>
        <P><A>20.10</A>  ἐλθόντες δ' ἐς δῶμα Διὸς νεφεληγερέταο  <br>
            ξεστῇς αἰθούσῃσιν ἐνίζανον, ἃς Διὶ πατρὶ  <br>
            Ἥφαιστος ποίησεν ἰδυίῃσι πραπίδεσσιν.  <br>
        </P>
        <P><A>20.13</A>  ὣς οἳ μὲν Διὸς ἔνδον ἀγηγέρατ': οὐδ' ἐνοσίχθων  <br>
            νηκούστησε θεᾶς, ἀλλ' ἐξ ἁλὸς ἦλθε μετ' αὐτούς,  <br>
            ἷζε δ' ἄρ' ἐν μέσσοισι, Διὸς δ' ἐξείρετο βουλήν:  <br>
            τίπτ' αὖτ' ἀργικέραυνε θεοὺς ἀγορὴν δὲ κάλεσσας;  <br>
            ἦ τι περὶ Τρώων καὶ Ἀχαιῶν μερμηρίζεις;  <br>
            τῶν γὰρ νῦν ἄγχιστα μάχη πόλεμός τε δέδηε.  <br>
        </P>
        <P><A>20.19</A>  τὸν δ' ἀπαμειβόμενος προσέφη νεφεληγερέτα Ζεύς:  <br>
            ἔγνως ἐννοσίγαιε ἐμὴν ἐν στήθεσι βουλὴν  <br>
            ὧν ἕνεκα ξυνάγειρα: μέλουσί μοι ὀλλύμενοί περ.  <br>
            ἀλλ' ἤτοι μὲν ἐγὼ μενέω πτυχὶ Οὐλύμποιο  <br>
            ἥμενος, ἔνθ' ὁρόων φρένα τέρψομαι: οἳ δὲ δὴ ἄλλοι  <br>
            ἔρχεσθ' ὄφρ' ἂν ἵκησθε μετὰ Τρῶας καὶ Ἀχαιούς,  <br>
            ἀμφοτέροισι δ' ἀρήγεθ' ὅπῃ νόος ἐστὶν ἑκάστου.  <br>
        </P>
        <P><A>20.26</A>  εἰ γὰρ Ἀχιλλεὺς οἶος ἐπὶ Τρώεσσι μαχεῖται  <br>
            οὐδὲ μίνυνθ' ἕξουσι ποδώκεα Πηλεΐωνα.  <br>
            καὶ δέ τί μιν καὶ πρόσθεν ὑποτρομέεσκον ὁρῶντες:  <br>
            νῦν δ' ὅτε δὴ καὶ θυμὸν ἑταίρου χώεται αἰνῶς  <br>
            δείδω μὴ καὶ τεῖχος ὑπέρμορον ἐξαλαπάξῃ.  <br>
            ὣς ἔφατο Κρονίδης, πόλεμον δ' ἀλίαστον ἔγειρε.  <br>
        </P>
        <P><A>20.32</A>  βὰν δ' ἴμεναι πόλεμον δὲ θεοὶ δίχα θυμὸν ἔχοντες:  <br>
            Ἥρη μὲν μετ' ἀγῶνα νεῶν καὶ Παλλὰς Ἀθήνη  <br>
            ἠδὲ Ποσειδάων γαιήοχος ἠδ' ἐριούνης  <br>
            Ἑρμείας, ὃς ἐπὶ φρεσὶ πευκαλίμῃσι κέκασται:  <br>
            Ἥφαιστος δ' ἅμα τοῖσι κίε σθένεϊ βλεμεαίνων  <br>
            χωλεύων, ὑπὸ δὲ κνῆμαι ῥώοντο ἀραιαί.  <br>
        </P>
        <P><A>20.38</A>  ἐς δὲ Τρῶας Ἄρης κορυθαίολος, αὐτὰρ ἅμ' αὐτῷ  <br>
            Φοῖβος ἀκερσεκόμης ἠδ' Ἄρτεμις ἰοχέαιρα  <br>
            Λητώ τε Ξάνθός τε φιλομειδής τ' Ἀφροδίτη.  <br>
        </P>
        <P><A>20.41</A>  εἷος μέν ῥ' ἀπάνευθε θεοὶ θνητῶν ἔσαν ἀνδρῶν,  <br>
            τεῖος Ἀχαιοὶ μὲν μέγα κύδανον, οὕνεκ' Ἀχιλλεὺς  <br>
            ἐξεφάνη, δηρὸν δὲ μάχης ἐπέπαυτ' ἀλεγεινῆς:  <br>
            Τρῶας δὲ τρόμος αἰνὸς ὑπήλυθε γυῖα ἕκαστον  <br>
            δειδιότας, ὅθ' ὁρῶντο ποδώκεα Πηλεΐωνα  <br>
            τεύχεσι λαμπόμενον βροτολοιγῷ ἶσον Ἄρηϊ.  <br>
        </P>
        <P><A>20.47</A>  αὐτὰρ ἐπεὶ μεθ' ὅμιλον Ὀλύμπιοι ἤλυθον ἀνδρῶν,  <br>
            ὦρτο δ' Ἔρις κρατερὴ λαοσσόος, αὖε δ' Ἀθήνη  <br>
            στᾶσ' ὁτὲ μὲν παρὰ τάφρον ὀρυκτὴν τείχεος ἐκτός,  <br>
            ἄλλοτ' ἐπ' ἀκτάων ἐριδούπων μακρὸν ἀΰτει.  <br>
        </P>
        <P><A>20.51</A>  αὖε δ' Ἄρης ἑτέρωθεν ἐρεμνῇ λαίλαπι ἶσος  <br>
            ὀξὺ κατ' ἀκροτάτης πόλιος Τρώεσσι κελεύων,  <br>
            ἄλλοτε πὰρ Σιμόεντι θέων ἐπὶ Καλλικολώνῃ.  <br>
            ὣς τοὺς ἀμφοτέρους μάκαρες θεοὶ ὀτρύνοντες  <br>
            σύμβαλον, ἐν δ' αὐτοῖς ἔριδα ῥήγνυντο βαρεῖαν:  <br>
        </P>
        <P><A>20.56</A>  δεινὸν δὲ βρόντησε πατὴρ ἀνδρῶν τε θεῶν τε  <br>
            ὑψόθεν: αὐτὰρ νέρθε Ποσειδάων ἐτίναξε  <br>
            γαῖαν ἀπειρεσίην ὀρέων τ' αἰπεινὰ κάρηνα.  <br>
            πάντες δ' ἐσσείοντο πόδες πολυπίδακος Ἴδης  <br>
            καὶ κορυφαί, Τρώων τε πόλις καὶ νῆες Ἀχαιῶν.  <br>
        </P>
        <P><A>20.61</A>  ἔδεισεν δ' ὑπένερθεν ἄναξ ἐνέρων Ἀϊδωνεύς,  <br>
            δείσας δ' ἐκ θρόνου ἆλτο καὶ ἴαχε, μή οἱ ὕπερθε  <br>
            γαῖαν ἀναρρήξειε Ποσειδάων ἐνοσίχθων,  <br>
            οἰκία δὲ θνητοῖσι καὶ ἀθανάτοισι φανείη  <br>
            σμερδαλέ' εὐρώεντα, τά τε στυγέουσι θεοί περ:  <br>
            τόσσος ἄρα κτύπος ὦρτο θεῶν ἔριδι ξυνιόντων.  <br>
        </P>
        <P><A>20.67</A>  ἤτοι μὲν γὰρ ἔναντα Ποσειδάωνος ἄνακτος  <br>
            ἵστατ' Ἀπόλλων Φοῖβος ἔχων ἰὰ πτερόεντα,  <br>
            ἄντα δ' Ἐνυαλίοιο θεὰ γλαυκῶπις Ἀθήνη:  <br>
            Ἥρῃ δ' ἀντέστη χρυσηλάκατος κελαδεινὴ  <br>
            Ἄρτεμις ἰοχέαιρα κασιγνήτη ἑκάτοιο:  <br>
            Λητοῖ δ' ἀντέστη σῶκος ἐριούνιος Ἑρμῆς,  <br>
            ἄντα δ' ἄρ' Ἡφαίστοιο μέγας ποταμὸς βαθυδίνης,  <br>
            ὃν Ξάνθον καλέουσι θεοί, ἄνδρες δὲ Σκάμανδρον.  <br>
            ὣς οἳ μὲν θεοὶ ἄντα θεῶν ἴσαν: αὐτὰρ Ἀχιλλεὺς  <br>
        </P>
        <P><A>20.76</A>  Ἕκτορος ἄντα μάλιστα λιλαίετο δῦναι ὅμιλον  <br>
            Πριαμίδεω: τοῦ γάρ ῥα μάλιστά ἑ θυμὸς ἀνώγει  <br>
            αἵματος ἆσαι Ἄρηα ταλαύρινον πολεμιστήν.  <br>
        </P>
        <P><A>20.79</A>  Αἰνείαν δ' ἰθὺς λαοσσόος ὦρσεν Ἀπόλλων  <br>
            ἀντία Πηλεΐωνος, ἐνῆκε δέ οἱ μένος ἠΰ:  <br>
            υἱέϊ δὲ Πριάμοιο Λυκάονι εἴσατο φωνήν:  <br>
            τῷ μιν ἐεισάμενος προσέφη Διὸς υἱὸς Ἀπόλλων:  <br>
            Αἰνεία Τρώων βουληφόρε ποῦ τοι ἀπειλαὶ  <br>
            ἃς Τρώων βασιλεῦσιν ὑπίσχεο οἰνοποτάζων  <br>
            Πηλεΐδεω Ἀχιλῆος ἐναντίβιον πολεμίξειν;  <br>
        </P>
        <P><A>20.86</A>  τὸν δ' αὖτ' Αἰνείας ἀπαμειβόμενος προσέειπε:  <br>
            Πριαμίδη τί με ταῦτα καὶ οὐκ ἐθέλοντα κελεύεις  <br>
            ἀντία Πηλεΐωνος ὑπερθύμοιο μάχεσθαι;  <br>
            οὐ μὲν γὰρ νῦν πρῶτα ποδώκεος ἄντ' Ἀχιλῆος  <br>
            στήσομαι, ἀλλ' ἤδη με καὶ ἄλλοτε δουρὶ φόβησεν  <br>
            ἐξ Ἴδης, ὅτε βουσὶν ἐπήλυθεν ἡμετέρῃσι,  <br>
        </P>
        <P><A>20.92</A>  πέρσε δὲ Λυρνησσὸν καὶ Πήδασον: αὐτὰρ ἐμὲ Ζεὺς  <br>
            εἰρύσαθ', ὅς μοι ἐπῶρσε μένος λαιψηρά τε γοῦνα.  <br>
            ἦ κ' ἐδάμην ὑπὸ χερσὶν Ἀχιλλῆος καὶ Ἀθήνης,  <br>
            ἥ οἱ πρόσθεν ἰοῦσα τίθει φάος ἠδ' ἐκέλευεν  <br>
            ἔγχεϊ χαλκείῳ Λέλεγας καὶ Τρῶας ἐναίρειν.  <br>
        </P>
        <P><A>20.97</A>  τὼ οὐκ ἔστ' Ἀχιλῆος ἐναντίον ἄνδρα μάχεσθαι:  <br>
            αἰεὶ γὰρ πάρα εἷς γε θεῶν ὃς λοιγὸν ἀμύνει.  <br>
            καὶ δ' ἄλλως τοῦ γ' ἰθὺ βέλος πέτετ', οὐδ' ἀπολήγει  <br>
            πρὶν χροὸς ἀνδρομέοιο διελθέμεν. εἰ δὲ θεός περ  <br>
            ἶσον τείνειεν πολέμου τέλος, οὔ κε μάλα ῥέα  <br>
            νικήσει', οὐδ' εἰ παγχάλκεος εὔχεται εἶναι.  <br>
        </P>
        <P><A>20.103</A>  τὸν δ' αὖτε προσέειπεν ἄναξ Διὸς υἱὸς Ἀπόλλων:  <br>
            ἥρως ἀλλ' ἄγε καὶ σὺ θεοῖς αἰειγενέτῃσιν  <br>
            εὔχεο: καὶ δὲ σέ φασι Διὸς κούρης Ἀφροδίτης  <br>
            ἐκγεγάμεν, κεῖνος δὲ χερείονος ἐκ θεοῦ ἐστίν:  <br>
            ἣ μὲν γὰρ Διός ἐσθ', ἣ δ' ἐξ ἁλίοιο γέροντος.  <br>
            ἀλλ' ἰθὺς φέρε χαλκὸν ἀτειρέα, μηδέ σε πάμπαν  <br>
            λευγαλέοις ἐπέεσσιν ἀποτρεπέτω καὶ ἀρειῇ.  <br>
        </P>
        <P><A>20.110</A>  ὣς εἰπὼν ἔμπνευσε μένος μέγα ποιμένι λαῶν,  <br>
            βῆ δὲ διὰ προμάχων κεκορυθμένος αἴθοπι χαλκῷ.  <br>
        </P>
        <P><A>20.112</A>  οὐδ' ἔλαθ' Ἀγχίσαο πάϊς λευκώλενον Ἥρην  <br>
            ἀντία Πηλεΐωνος ἰὼν ἀνὰ οὐλαμὸν ἀνδρῶν:  <br>
            ἣ δ' ἄμυδις στήσασα θεοὺς μετὰ μῦθον ἔειπε:  <br>
            φράζεσθον δὴ σφῶϊ Ποσείδαον καὶ Ἀθήνη  <br>
            ἐν φρεσὶν ὑμετέρῃσιν, ὅπως ἔσται τάδε ἔργα.  <br>
            Αἰνείας ὅδ' ἔβη κεκορυθμένος αἴθοπι χαλκῷ  <br>
            ἀντία Πηλεΐωνος, ἀνῆκε δὲ Φοῖβος Ἀπόλλων.  <br>
        </P>
        <P><A>20.119</A>  ἀλλ' ἄγεθ', ἡμεῖς πέρ μιν ἀποτρωπῶμεν ὀπίσσω  <br>
            αὐτόθεν, ἤ τις ἔπειτα καὶ ἡμείων Ἀχιλῆϊ  <br>
            παρσταίη, δοίη δὲ κράτος μέγα, μηδέ τι θυμῷ  <br>
            δευέσθω, ἵνα εἰδῇ ὅ μιν φιλέουσιν ἄριστοι  <br>
            ἀθανάτων, οἳ δ' αὖτ' ἀνεμώλιοι οἳ τὸ πάρος περ  <br>
            Τρωσὶν ἀμύνουσιν πόλεμον καὶ δηϊοτῆτα.  <br>
        </P>
        <P><A>20.125</A>  πάντες δ' Οὐλύμποιο κατήλθομεν ἀντιόωντες  <br>
            τῆσδε μάχης, ἵνα μή τι μετὰ Τρώεσσι πάθῃσι  <br>
            σήμερον: ὕστερον αὖτε τὰ πείσεται ἅσσά οἱ αἶσα  <br>
            γιγνομένῳ ἐπένησε λίνῳ ὅτε μιν τέκε μήτηρ.  <br>
        </P>
        <P><A>20.129</A>  εἰ δ' Ἀχιλεὺς οὐ ταῦτα θεῶν ἐκ πεύσεται ὀμφῆς  <br>
            δείσετ' ἔπειθ', ὅτε κέν τις ἐναντίβιον θεὸς ἔλθῃ  <br>
            ἐν πολέμῳ: χαλεποὶ δὲ θεοὶ φαίνεσθαι ἐναργεῖς.  <br>
        </P>
        <P><A>20.132</A>  τὴν δ' ἠμείβετ' ἔπειτα Ποσειδάων ἐνοσίχθων:  <br>
            Ἥρη μὴ χαλέπαινε παρ' ἐκ νόον: οὐδέ τί σε χρή.  <br>
            οὐκ ἂν ἔγωγ' ἐθέλοιμι θεοὺς ἔριδι ξυνελάσσαι  <br>
            ἡμέας τοὺς ἄλλους, ἐπεὶ ἦ πολὺ φέρτεροί εἰμεν:  <br>
            ἀλλ' ἡμεῖς μὲν ἔπειτα καθεζώμεσθα κιόντες  <br>
            ἐκ πάτου ἐς σκοπιήν, πόλεμος δ' ἄνδρεσσι μελήσει.  <br>
        </P>
        <P><A>20.138</A>  εἰ δέ κ' Ἄρης ἄρχωσι μάχης ἢ Φοῖβος Ἀπόλλων,  <br>
            ἢ Ἀχιλῆ' ἴσχωσι καὶ οὐκ εἰῶσι μάχεσθαι,  <br>
            αὐτίκ' ἔπειτα καὶ ἄμμι παρ' αὐτόθι νεῖκος ὀρεῖται  <br>
            φυλόπιδος: μάλα δ' ὦκα διακρινθέντας ὀΐω  <br>
            ἂψ ἴμεν Οὔλυμπον δὲ θεῶν μεθ' ὁμήγυριν ἄλλων  <br>
            ἡμετέρῃς ὑπὸ χερσὶν ἀναγκαίηφι δαμέντας.  <br>
        </P>
        <P><A>20.144</A>  ὣς ἄρα φωνήσας ἡγήσατο κυανοχαίτης  <br>
            τεῖχος ἐς ἀμφίχυτον Ἡρακλῆος θείοιο  <br>
            ὑψηλόν, τό ῥά οἱ Τρῶες καὶ Παλλὰς Ἀθήνη  <br>
            ποίεον, ὄφρα τὸ κῆτος ὑπεκπροφυγὼν ἀλέαιτο,  <br>
            ὁππότε μιν σεύαιτο ἀπ' ἠϊόνος πεδίον δέ.  <br>
        </P>
        <P><A>20.149</A>  ἔνθα Ποσειδάων κατ' ἄρ' ἕζετο καὶ θεοὶ ἄλλοι,  <br>
            ἀμφὶ δ' ἄρ' ἄρρηκτον νεφέλην ὤμοισιν ἕσαντο:  <br>
            οἳ δ' ἑτέρωσε καθῖζον ἐπ' ὀφρύσι Καλλικολώνης  <br>
            ἀμφὶ σὲ ἤϊε Φοῖβε καὶ Ἄρηα πτολίπορθον.  <br>
        </P>
        <P><A>20.153</A>  ὣς οἳ μέν ῥ' ἑκάτερθε καθήατο μητιόωντες  <br>
            βουλάς: ἀρχέμεναι δὲ δυσηλεγέος πολέμοιο  <br>
            ὄκνεον ἀμφότεροι, Ζεὺς δ' ἥμενος ὕψι κέλευε.  <br>
        </P>
        <P><A>20.156</A>  τῶν δ' ἅπαν ἐπλήσθη πεδίον καὶ λάμπετο χαλκῷ  <br>
            ἀνδρῶν ἠδ' ἵππων: κάρκαιρε δὲ γαῖα πόδεσσιν  <br>
            ὀρνυμένων ἄμυδις. δύο δ' ἀνέρες ἔξοχ' ἄριστοι  <br>
            ἐς μέσον ἀμφοτέρων συνίτην μεμαῶτε μάχεσθαι  <br>
            Αἰνείας τ' Ἀγχισιάδης καὶ δῖος Ἀχιλλεύς.  <br>
        </P>
        <P><A>20.161</A>  Αἰνείας δὲ πρῶτος ἀπειλήσας ἐβεβήκει  <br>
            νευστάζων κόρυθι βριαρῇ: ἀτὰρ ἀσπίδα θοῦριν  <br>
            πρόσθεν ἔχε στέρνοιο, τίνασσε δὲ χάλκεον ἔγχος.  <br>
        </P>
        <P><A>20.164</A>  Πηλεΐδης δ' ἑτέρωθεν ἐναντίον ὦρτο λέων ὣς  <br>
            σίντης, ὅν τε καὶ ἄνδρες ἀποκτάμεναι μεμάασιν  <br>
            ἀγρόμενοι πᾶς δῆμος: ὃ δὲ πρῶτον μὲν ἀτίζων  <br>
            ἔρχεται, ἀλλ' ὅτε κέν τις ἀρηϊθόων αἰζηῶν  <br>
            δουρὶ βάλῃ ἐάλη τε χανών, περί τ' ἀφρὸς ὀδόντας  <br>
            γίγνεται, ἐν δέ τέ οἱ κραδίῃ στένει ἄλκιμον ἦτορ,  <br>
        </P>
        <P><A>20.170</A>  οὐρῇ δὲ πλευράς τε καὶ ἰσχία ἀμφοτέρωθεν  <br>
            μαστίεται, ἑὲ δ' αὐτὸν ἐποτρύνει μαχέσασθαι,  <br>
            γλαυκιόων δ' ἰθὺς φέρεται μένει, ἤν τινα πέφνῃ  <br>
            ἀνδρῶν, ἢ αὐτὸς φθίεται πρώτῳ ἐν ὁμίλῳ:  <br>
            ὣς Ἀχιλῆ' ὄτρυνε μένος καὶ θυμὸς ἀγήνωρ  <br>
            ἀντίον ἐλθέμεναι μεγαλήτορος Αἰνείαο.  <br>
            οἳ δ' ὅτε δὴ σχεδὸν ἦσαν ἐπ' ἀλλήλοισιν ἰόντες,  <br>
        </P>
        <P><A>20.177</A>  τὸν πρότερος προσέειπε ποδάρκης δῖος Ἀχιλλεύς:  <br>
            Αἰνεία τί σὺ τόσσον ὁμίλου πολλὸν ἐπελθὼν  <br>
            ἔστης; ἦ σέ γε θυμὸς ἐμοὶ μαχέσασθαι ἀνώγει  <br>
            ἐλπόμενον Τρώεσσιν ἀνάξειν ἱπποδάμοισι  <br>
            τιμῆς τῆς Πριάμου; ἀτὰρ εἴ κεν ἔμ' ἐξεναρίξῃς,  <br>
            οὔ τοι τοὔνεκά γε Πρίαμος γέρας ἐν χερὶ θήσει:  <br>
            εἰσὶν γάρ οἱ παῖδες, ὃ δ' ἔμπεδος οὐδ' ἀεσίφρων.  <br>
        </P>
        <P><A>20.184</A>  ἦ νύ τί τοι Τρῶες τέμενος τάμον ἔξοχον ἄλλων  <br>
            καλὸν φυταλιῆς καὶ ἀρούρης, ὄφρα νέμηαι  <br>
            αἴ κεν ἐμὲ κτείνῃς; χαλεπῶς δέ σ' ἔολπα τὸ ῥέξειν.  <br>
        </P>
        <P><A>20.187</A>  ἤδη μὲν σέ γέ φημι καὶ ἄλλοτε δουρὶ φοβῆσαι.  <br>
            ἦ οὐ μέμνῃ ὅτε πέρ σε βοῶν ἄπο μοῦνον ἐόντα  <br>
            σεῦα κατ' Ἰδαίων ὀρέων ταχέεσσι πόδεσσι  <br>
            καρπαλίμως; τότε δ' οὔ τι μετατροπαλίζεο φεύγων.  <br>
        </P>
        <P><A>20.191</A>  ἔνθεν δ' ἐς Λυρνησσὸν ὑπέκφυγες: αὐτὰρ ἐγὼ τὴν  <br>
            πέρσα μεθορμηθεὶς σὺν Ἀθήνῃ καὶ Διὶ πατρί,  <br>
            ληϊάδας δὲ γυναῖκας ἐλεύθερον ἦμαρ ἀπούρας  <br>
            ἦγον: ἀτὰρ σὲ Ζεὺς ἐρρύσατο καὶ θεοὶ ἄλλοι.  <br>
        </P>
        <P><A>20.195</A>  ἀλλ' οὐ νῦν ἐρύεσθαι ὀΐομαι, ὡς ἐνὶ θυμῷ  <br>
            βάλλεαι: ἀλλά σ' ἔγωγ' ἀναχωρήσαντα κελεύω  <br>
            ἐς πληθὺν ἰέναι, μηδ' ἀντίος ἵστασ' ἐμεῖο,  <br>
            πρίν τι κακὸν παθέειν: ῥεχθὲν δέ τε νήπιος ἔγνω.  <br>
        </P>
        <P><A>20.199</A>  τὸν δ' αὖτ' Αἰνείας ἀπαμείβετο φώνησέν τε:  <br>
            Πηλεΐδη μὴ δὴ ἐπέεσσί με νηπύτιον ὣς  <br>
            ἔλπεο δειδίξεσθαι, ἐπεὶ σάφα οἶδα καὶ αὐτὸς  <br>
            ἠμὲν κερτομίας ἠδ' αἴσυλα μυθήσασθαι.  <br>
        </P>
        <P><A>20.203</A>  ἴδμεν δ' ἀλλήλων γενεήν, ἴδμεν δὲ τοκῆας  <br>
            πρόκλυτ' ἀκούοντες ἔπεα θνητῶν ἀνθρώπων:  <br>
            ὄψει δ' οὔτ' ἄρ πω σὺ ἐμοὺς ἴδες οὔτ' ἄρ' ἐγὼ σούς.  <br>
            φασὶ σὲ μὲν Πηλῆος ἀμύμονος ἔκγονον εἶναι,  <br>
            μητρὸς δ' ἐκ Θέτιδος καλλιπλοκάμου ἁλοσύδνης:  <br>
        </P>
        <P><A>20.208</A>  αὐτὰρ ἐγὼν υἱὸς μεγαλήτορος Ἀγχίσαο  <br>
            εὔχομαι ἐκγεγάμεν, μήτηρ δέ μοί ἐστ' Ἀφροδίτη:  <br>
            τῶν δὴ νῦν ἕτεροί γε φίλον παῖδα κλαύσονται  <br>
            σήμερον: οὐ γάρ φημ' ἐπέεσσί γε νηπυτίοισιν  <br>
            ὧδε διακρινθέντε μάχης ἐξαπονέεσθαι.  <br>
        </P>
        <P><A>20.213</A>  εἰ δ' ἐθέλεις καὶ ταῦτα δαήμεναι, ὄφρ' ἐῢ εἰδῇς  <br>
            ἡμετέρην γενεήν, πολλοὶ δέ μιν ἄνδρες ἴσασι:  <br>
        </P>
        <P><A>20.215</A>  Δάρδανον αὖ πρῶτον τέκετο νεφεληγερέτα Ζεύς,  <br>
            κτίσσε δὲ Δαρδανίην, ἐπεὶ οὔ πω Ἴλιος ἱρὴ  <br>
            ἐν πεδίῳ πεπόλιστο πόλις μερόπων ἀνθρώπων,  <br>
            ἀλλ' ἔθ' ὑπωρείας ᾤκεον πολυπίδακος Ἴδης.  <br>
        </P>
        <P><A>20.219</A>  Δάρδανος αὖ τέκεθ' υἱὸν Ἐριχθόνιον βασιλῆα,  <br>
            ὃς δὴ ἀφνειότατος γένετο θνητῶν ἀνθρώπων:  <br>
            τοῦ τρισχίλιαι ἵπποι ἕλος κάτα βουκολέοντο  <br>
            θήλειαι, πώλοισιν ἀγαλλόμεναι ἀταλῇσι.  <br>
        </P>
        <P><A>20.223</A>  τάων καὶ Βορέης ἠράσσατο βοσκομενάων,  <br>
            ἵππῳ δ' εἰσάμενος παρελέξατο κυανοχαίτῃ:  <br>
            αἳ δ' ὑποκυσάμεναι ἔτεκον δυοκαίδεκα πώλους.  <br>
            αἳ δ' ὅτε μὲν σκιρτῷεν ἐπὶ ζείδωρον ἄρουραν,  <br>
            ἄκρον ἐπ' ἀνθερίκων καρπὸν θέον οὐδὲ κατέκλων:  <br>
            ἀλλ' ὅτε δὴ σκιρτῷεν ἐπ' εὐρέα νῶτα θαλάσσης,  <br>
            ἄκρον ἐπὶ ῥηγμῖνος ἁλὸς πολιοῖο θέεσκον.  <br>
        </P>
        <P><A>20.230</A>  Τρῶα δ' Ἐριχθόνιος τέκετο Τρώεσσιν ἄνακτα:  <br>
            Τρωὸς δ' αὖ τρεῖς παῖδες ἀμύμονες ἐξεγένοντο  <br>
            Ἶλός τ' Ἀσσάρακός τε καὶ ἀντίθεος Γανυμήδης,  <br>
            ὃς δὴ κάλλιστος γένετο θνητῶν ἀνθρώπων:  <br>
            τὸν καὶ ἀνηρείψαντο θεοὶ Διὶ οἰνοχοεύειν  <br>
            κάλλεος εἵνεκα οἷο ἵν' ἀθανάτοισι μετείη.  <br>
        </P>
        <P><A>20.236</A>  Ἶλος δ' αὖ τέκεθ' υἱὸν ἀμύμονα Λαομέδοντα:  <br>
            Λαομέδων δ' ἄρα Τιθωνὸν τέκετο Πρίαμόν τε  <br>
            Λάμπόν τε Κλυτίον θ' Ἱκετάονά τ' ὄζον Ἄρηος:  <br>
            Ἀσσάρακος δὲ Κάπυν, ὃ δ' ἄρ' Ἀγχίσην τέκε παῖδα:  <br>
            αὐτὰρ ἔμ' Ἀγχίσης, Πρίαμος δ' ἔτεχ' Ἕκτορα δῖον.  <br>
        </P>
        <P><A>20.241</A>  ταύτης τοι γενεῆς τε καὶ αἵματος εὔχομαι εἶναι.  <br>
            Ζεὺς δ' ἀρετὴν ἄνδρεσσιν ὀφέλλει τε μινύθει τε  <br>
            ὅππως κεν ἐθέλῃσιν: ὃ γὰρ κάρτιστος ἁπάντων.  <br>
        </P>
        <P><A>20.244</A>  ἀλλ' ἄγε μηκέτι ταῦτα λεγώμεθα νηπύτιοι ὣς  <br>
            ἑσταότ' ἐν μέσσῃ ὑσμίνῃ δηϊοτῆτος.  <br>
            ἔστι γὰρ ἀμφοτέροισιν ὀνείδεα μυθήσασθαι  <br>
            πολλὰ μάλ', οὐδ' ἂν νηῦς ἑκατόζυγος ἄχθος ἄροιτο.  <br>
        </P>
        <P><A>20.248</A>  στρεπτὴ δὲ γλῶσσ' ἐστὶ βροτῶν, πολέες δ' ἔνι μῦθοι  <br>
            παντοῖοι, ἐπέων δὲ πολὺς νομὸς ἔνθα καὶ ἔνθα.  <br>
            ὁπποῖόν κ' εἴπῃσθα ἔπος, τοῖόν κ' ἐπακούσαις.  <br>
            ἀλλὰ τί ἢ ἔριδας καὶ νείκεα νῶϊν ἀνάγκη  <br>
            νεικεῖν ἀλλήλοισιν ἐναντίον ὥς τε γυναῖκας,  <br>
            αἵ τε χολωσάμεναι ἔριδος πέρι θυμοβόροιο  <br>
            νεικεῦσ' ἀλλήλῃσι μέσην ἐς ἄγυιαν ἰοῦσαι  <br>
            πόλλ' ἐτεά τε καὶ οὐκί: χόλος δέ τε καὶ τὰ κελεύει.  <br>
        </P>
        <P><A>20.256</A>  ἀλκῆς δ' οὔ μ' ἐπέεσσιν ἀποτρέψεις μεμαῶτα  <br>
            πρὶν χαλκῷ μαχέσασθαι ἐναντίον: ἀλλ' ἄγε θᾶσσον  <br>
            γευσόμεθ' ἀλλήλων χαλκήρεσιν ἐγχείῃσιν.  <br>
        </P>
        <P><A>20.259</A>  ἦ ῥα καὶ ἐν δεινῷ σάκει ἤλασεν ὄβριμον ἔγχος  <br>
            σμερδαλέῳ: μέγα δ' ἀμφὶ σάκος μύκε δουρὸς ἀκωκῇ.  <br>
            Πηλεΐδης δὲ σάκος μὲν ἀπὸ ἕο χειρὶ παχείῃ  <br>
            ἔσχετο ταρβήσας: φάτο γὰρ δολιχόσκιον ἔγχος  <br>
            ῥέα διελεύσεσθαι μεγαλήτορος Αἰνείαο  <br>
            νήπιος, οὐδ' ἐνόησε κατὰ φρένα καὶ κατὰ θυμὸν  <br>
            ὡς οὐ ῥηΐδι' ἐστὶ θεῶν ἐρικυδέα δῶρα  <br>
            ἀνδράσι γε θνητοῖσι δαμήμεναι οὐδ' ὑποείκειν.  <br>
        </P>
        <P><A>20.267</A>  οὐδὲ τότ' Αἰνείαο δαΐφρονος ὄβριμον ἔγχος  <br>
            ῥῆξε σάκος: χρυσὸς γὰρ ἐρύκακε, δῶρα θεοῖο:  <br>
            ἀλλὰ δύω μὲν ἔλασσε διὰ πτύχας, αἳ δ' ἄρ' ἔτι τρεῖς  <br>
            ἦσαν, ἐπεὶ πέντε πτύχας ἤλασε κυλλοποδίων,  <br>
            τὰς δύο χαλκείας, δύο δ' ἔνδοθι κασσιτέροιο,  <br>
            τὴν δὲ μίαν χρυσῆν, τῇ ῥ' ἔσχετο μείλινον ἔγχος.  <br>
        </P>
        <P><A>20.273</A>  δεύτερος αὖτ' Ἀχιλεὺς προΐει δολιχόσκιον ἔγχος,  <br>
            καὶ βάλεν Αἰνείαο κατ' ἀσπίδα πάντοσ' ἐΐσην  <br>
            ἄντυγ' ὕπο πρώτην, ᾗ λεπτότατος θέε χαλκός,  <br>
            λεπτοτάτη δ' ἐπέην ῥινὸς βοός: ἣ δὲ διὰ πρὸ  <br>
            Πηλιὰς ἤϊξεν μελίη, λάκε δ' ἀσπὶς ὑπ' αὐτῆς.  <br>
        </P>
        <P><A>20.278</A>  Αἰνείας δ' ἐάλη καὶ ἀπὸ ἕθεν ἀσπίδ' ἀνέσχε  <br>
            δείσας: ἐγχείη δ' ἄρ' ὑπὲρ νώτου ἐνὶ γαίῃ  <br>
            ἔστη ἱεμένη, διὰ δ' ἀμφοτέρους ἕλε κύκλους  <br>
            ἀσπίδος ἀμφιβρότης: ὃ δ' ἀλευάμενος δόρυ μακρὸν  <br>
            ἔστη, κὰδ δ' ἄχος οἱ χύτο μυρίον ὀφθαλμοῖσι,  <br>
        </P>
        <P><A>20.283</A>  ταρβήσας ὅ οἱ ἄγχι πάγη βέλος. αὐτὰρ Ἀχιλλεὺς  <br>
            ἐμμεμαὼς ἐπόρουσεν ἐρυσσάμενος ξίφος ὀξὺ  <br>
            σμερδαλέα ἰάχων: ὃ δὲ χερμάδιον λάβε χειρὶ  <br>
            Αἰνείας, μέγα ἔργον, ὃ οὐ δύο γ' ἄνδρε φέροιεν,  <br>
            οἷοι νῦν βροτοί εἰσ': ὃ δέ μιν ῥέα πάλλε καὶ οἶος.  <br>
        </P>
        <P><A>20.288</A>  ἔνθά κεν Αἰνείας μὲν ἐπεσσύμενον βάλε πέτρῳ  <br>
            ἢ κόρυθ' ἠὲ σάκος, τό οἱ ἤρκεσε λυγρὸν ὄλεθρον,  <br>
            τὸν δέ κε Πηλεΐδης σχεδὸν ἄορι θυμὸν ἀπηύρα,  <br>
        </P>
        <P><A>20.291</A>  εἰ μὴ ἄρ' ὀξὺ νόησε Ποσειδάων ἐνοσίχθων:  <br>
            αὐτίκα δ' ἀθανάτοισι θεοῖς μετὰ μῦθον ἔειπεν:  <br>
            ὢ πόποι ἦ μοι ἄχος μεγαλήτορος Αἰνείαο,  <br>
            ὃς τάχα Πηλεΐωνι δαμεὶς Ἄϊδος δὲ κάτεισι  <br>
        </P>
        <P><A>20.295</A>  πειθόμενος μύθοισιν Ἀπόλλωνος ἑκάτοιο  <br>
            νήπιος, οὐδέ τί οἱ χραισμήσει λυγρὸν ὄλεθρον.  <br>
        </P>
        <P><A>20.297</A>  ἀλλὰ τί ἢ νῦν οὗτος ἀναίτιος ἄλγεα πάσχει  <br>
            μὰψ ἕνεκ' ἀλλοτρίων ἀχέων, κεχαρισμένα δ' αἰεὶ  <br>
            δῶρα θεοῖσι δίδωσι τοὶ οὐρανὸν εὐρὺν ἔχουσιν;  <br>
        </P>
        <P><A>20.300</A>  ἀλλ' ἄγεθ' ἡμεῖς πέρ μιν ὑπὲκ θανάτου ἀγάγωμεν,  <br>
            μή πως καὶ Κρονίδης κεχολώσεται, αἴ κεν Ἀχιλλεὺς  <br>
            τόνδε κατακτείνῃ: μόριμον δέ οἵ ἐστ' ἀλέασθαι,  <br>
        </P>
        <P><A>20.303</A>  ὄφρα μὴ ἄσπερμος γενεὴ καὶ ἄφαντος ὄληται  <br>
            Δαρδάνου, ὃν Κρονίδης περὶ πάντων φίλατο παίδων  <br>
            οἳ ἕθεν ἐξεγένοντο γυναικῶν τε θνητάων.  <br>
        </P>
        <P><A>20.306</A>  ἤδη γὰρ Πριάμου γενεὴν ἔχθηρε Κρονίων:  <br>
            νῦν δὲ δὴ Αἰνείαο βίη Τρώεσσιν ἀνάξει  <br>
            καὶ παίδων παῖδες, τοί κεν μετόπισθε γένωνται.  <br>
        </P>
        <P><A>20.309</A>  τὸν δ' ἠμείβετ' ἔπειτα βοῶπις πότνια Ἥρη:  <br>
            ἐννοσίγαι', αὐτὸς σὺ μετὰ φρεσὶ σῇσι νόησον  <br>
            Αἰνείαν ἤ κέν μιν ἐρύσσεαι ἦ κεν ἐάσῃς  <br>
            Πηλεΐδῃ Ἀχιλῆϊ δαμήμεναι, ἐσθλὸν ἐόντα.  <br>
        </P>
        <P><A>20.313</A>  ἤτοι μὲν γὰρ νῶϊ πολέας ὠμόσσαμεν ὅρκους  <br>
            πᾶσι μετ' ἀθανάτοισιν ἐγὼ καὶ Παλλὰς Ἀθήνη  <br>
            μή ποτ' ἐπὶ Τρώεσσιν ἀλεξήσειν κακὸν ἦμαρ,  <br>
            μηδ' ὁπότ' ἂν Τροίη μαλερῷ πυρὶ πᾶσα δάηται  <br>
            καιομένη, καίωσι δ' ἀρήϊοι υἷες Ἀχαιῶν.  <br>
        </P>
        <P><A>20.318</A>  αὐτὰρ ἐπεὶ τό γ' ἄκουσε Ποσειδάων ἐνοσίχθων,  <br>
            βῆ ῥ' ἴμεν ἄν τε μάχην καὶ ἀνὰ κλόνον ἐγχειάων,  <br>
            ἷξε δ' ὅθ' Αἰνείας ἠδ' ὃ κλυτὸς ἦεν Ἀχιλλεύς.  <br>
        </P>
        <P><A>20.321</A>  αὐτίκα τῷ μὲν ἔπειτα κατ' ὀφθαλμῶν χέεν ἀχλὺν  <br>
            Πηλεΐδῃ Ἀχιλῆϊ: ὃ δὲ μελίην εὔχαλκον  <br>
            ἀσπίδος ἐξέρυσεν μεγαλήτορος Αἰνείαο:  <br>
            καὶ τὴν μὲν προπάροιθε ποδῶν Ἀχιλῆος ἔθηκεν,  <br>
        </P>
        <P><A>20.325</A>  Αἰνείαν δ' ἔσσευεν ἀπὸ χθονὸς ὑψόσ' ἀείρας.  <br>
            πολλὰς δὲ στίχας ἡρώων, πολλὰς δὲ καὶ ἵππων  <br>
            Αἰνείας ὑπερᾶλτο θεοῦ ἀπὸ χειρὸς ὀρούσας,  <br>
            ἷξε δ' ἐπ' ἐσχατιὴν πολυάϊκος πολέμοιο,  <br>
            ἔνθά τε Καύκωνες πόλεμον μέτα θωρήσσοντο.  <br>
        </P>
        <P><A>20.330</A>  τῷ δὲ μάλ' ἐγγύθεν ἦλθε Ποσειδάων ἐνοσίχθων,  <br>
            καί μιν φωνήσας ἔπεα πτερόεντα προσηύδα:  <br>
            Αἰνεία, τίς σ' ὧδε θεῶν ἀτέοντα κελεύει  <br>
            ἀντία Πηλεΐωνος ὑπερθύμοιο μάχεσθαι,  <br>
            ὃς σεῦ ἅμα κρείσσων καὶ φίλτερος ἀθανάτοισιν;  <br>
            ἀλλ' ἀναχωρῆσαι ὅτε κεν συμβλήσεαι αὐτῷ,  <br>
            μὴ καὶ ὑπὲρ μοῖραν δόμον Ἄϊδος εἰσαφίκηαι.  <br>
        </P>
        <P><A>20.337</A>  αὐτὰρ ἐπεί κ' Ἀχιλεὺς θάνατον καὶ πότμον ἐπίσπῃ,  <br>
            θαρσήσας δὴ ἔπειτα μετὰ πρώτοισι μάχεσθαι:  <br>
            οὐ μὲν γάρ τίς σ' ἄλλος Ἀχαιῶν ἐξεναρίξει.  <br>
        </P>
        <P><A>20.340</A>  ὣς εἰπὼν λίπεν αὐτόθ', ἐπεὶ διεπέφραδε πάντα.  <br>
            αἶψα δ' ἔπειτ' Ἀχιλῆος ἀπ' ὀφθαλμῶν σκέδασ' ἀχλὺν  <br>
            θεσπεσίην: ὃ δ' ἔπειτα μέγ' ἔξιδεν ὀφθαλμοῖσιν,  <br>
        </P>
        <P><A>20.343</A>  ὀχθήσας δ' ἄρα εἶπε πρὸς ὃν μεγαλήτορα θυμόν:  <br>
            ὢ πόποι ἦ μέγα θαῦμα τόδ' ὀφθαλμοῖσιν ὁρῶμαι:  <br>
            ἔγχος μὲν τόδε κεῖται ἐπὶ χθονός, οὐδέ τι φῶτα  <br>
            λεύσσω, τῷ ἐφέηκα κατακτάμεναι μενεαίνων.  <br>
        </P>
        <P><A>20.347</A>  ἦ ῥα καὶ Αἰνείας φίλος ἀθανάτοισι θεοῖσιν  <br>
            ἦεν: ἀτάρ μιν ἔφην μὰψ αὔτως εὐχετάασθαι.  <br>
            ἐρρέτω: οὔ οἱ θυμὸς ἐμεῦ ἔτι πειρηθῆναι  <br>
            ἔσσεται, ὃς καὶ νῦν φύγεν ἄσμενος ἐκ θανάτοιο.  <br>
        </P>
        <P><A>20.351</A>  ἀλλ' ἄγε δὴ Δαναοῖσι φιλοπτολέμοισι κελεύσας  <br>
            τῶν ἄλλων Τρώων πειρήσομαι ἀντίος ἐλθών.  <br>
            ἦ, καὶ ἐπὶ στίχας ἆλτο, κέλευε δὲ φωτὶ ἑκάστῳ:  <br>
            μηκέτι νῦν Τρώων ἑκὰς ἕστατε δῖοι Ἀχαιοί,  <br>
            ἀλλ' ἄγ' ἀνὴρ ἄντ' ἀνδρὸς ἴτω, μεμάτω δὲ μάχεσθαι.  <br>
        </P>
        <P><A>20.356</A>  ἀργαλέον δέ μοί ἐστι καὶ ἰφθίμῳ περ ἐόντι  <br>
            τοσσούσδ' ἀνθρώπους ἐφέπειν καὶ πᾶσι μάχεσθαι:  <br>
            οὐδέ κ' Ἄρης, ὅς περ θεὸς ἄμβροτος, οὐδέ κ' Ἀθήνη  <br>
            τοσσῆσδ' ὑσμίνης ἐφέποι στόμα καὶ πονέοιτο:  <br>
        </P>
        <P><A>20.360</A>  ἀλλ' ὅσσον μὲν ἐγὼ δύναμαι χερσίν τε ποσίν τε  <br>
            καὶ σθένει, οὔ μ' ἔτι φημὶ μεθησέμεν οὐδ' ἠβαιόν,  <br>
            ἀλλὰ μάλα στιχὸς εἶμι διαμπερές, οὐδέ τιν' οἴω  <br>
            Τρώων χαιρήσειν, ὅς τις σχεδὸν ἔγχεος ἔλθῃ.  <br>
        </P>
        <P><A>20.364</A>  ὣς φάτ' ἐποτρύνων: Τρώεσσι δὲ φαίδιμος Ἕκτωρ  <br>
            κέκλεθ' ὁμοκλήσας, φάτο δ' ἴμεναι ἄντ' Ἀχιλῆος:  <br>
            Τρῶες ὑπέρθυμοι μὴ δείδιτε Πηλεΐωνα.  <br>
            καί κεν ἐγὼ ἐπέεσσι καὶ ἀθανάτοισι μαχοίμην,  <br>
            ἔγχεϊ δ' ἀργαλέον, ἐπεὶ ἦ πολὺ φέρτεροί εἰσιν.  <br>
        </P>
        <P><A>20.369</A>  οὐδ' Ἀχιλεὺς πάντεσσι τέλος μύθοις ἐπιθήσει,  <br>
            ἀλλὰ τὸ μὲν τελέει, τὸ δὲ καὶ μεσσηγὺ κολούει.  <br>
            τοῦ δ' ἐγὼ ἀντίος εἶμι καὶ εἰ πυρὶ χεῖρας ἔοικεν,  <br>
            εἰ πυρὶ χεῖρας ἔοικε, μένος δ' αἴθωνι σιδήρῳ.  <br>
            ὣς φάτ' ἐποτρύνων, οἳ δ' ἀντίοι ἔγχε' ἄειραν  <br>
            Τρῶες: τῶν δ' ἄμυδις μίχθη μένος, ὦρτο δ' ἀϋτή.  <br>
        </P>
        <P><A>20.375</A>  καὶ τότ' ἄρ' Ἕκτορα εἶπε παραστὰς Φοῖβος Ἀπόλλων:  <br>
            Ἕκτορ μηκέτι πάμπαν Ἀχιλλῆϊ προμάχιζε,  <br>
            ἀλλὰ κατὰ πληθύν τε καὶ ἐκ φλοίσβοιο δέδεξο,  <br>
            μή πώς σ' ἠὲ βάλῃ ἠὲ σχεδὸν ἄορι τύψῃ.  <br>
            ὣς ἔφαθ', Ἕκτωρ δ' αὖτις ἐδύσετο οὐλαμὸν ἀνδρῶν  <br>
            ταρβήσας, ὅτ' ἄκουσε θεοῦ ὄπα φωνήσαντος.  <br>
        </P>
        <P><A>20.381</A>  ἐν δ' Ἀχιλεὺς Τρώεσσι θόρε φρεσὶν εἱμένος ἀλκὴν  <br>
            σμερδαλέα ἰάχων, πρῶτον δ' ἕλεν Ἰφιτίωνα  <br>
            ἐσθλὸν Ὀτρυντεΐδην πολέων ἡγήτορα λαῶν,  <br>
            ὃν νύμφη τέκε νηῒς Ὀτρυντῆϊ πτολιπόρθῳ  <br>
            Τμώλῳ ὕπο νιφόεντι Ὕδης ἐν πίονι δήμῳ:  <br>
        </P>
        <P><A>20.386</A>  τὸν δ' ἰθὺς μεμαῶτα βάλ' ἔγχεϊ δῖος Ἀχιλλεὺς  <br>
            μέσσην κὰκ κεφαλήν: ἣ δ' ἄνδιχα πᾶσα κεάσθη,  <br>
            δούπησεν δὲ πεσών, ὃ δ' ἐπεύξατο δῖος Ἀχιλλεύς:  <br>
            κεῖσαι Ὀτρυντεΐδη πάντων ἐκπαγλότατ' ἀνδρῶν:  <br>
            ἐνθάδε τοι θάνατος, γενεὴ δέ τοί ἐστ' ἐπὶ λίμνῃ  <br>
            Γυγαίῃ, ὅθι τοι τέμενος πατρώϊόν ἐστιν  <br>
            Ὕλλῳ ἐπ' ἰχθυόεντι καὶ Ἕρμῳ δινήεντι.  <br>
            ὣς ἔφατ' εὐχόμενος, τὸν δὲ σκότος ὄσσε κάλυψε.  <br>
            τὸν μὲν Ἀχαιῶν ἵπποι ἐπισσώτροις δατέοντο  <br>
        </P>
        <P><A>20.395</A>  πρώτῃ ἐν ὑσμίνῃ: ὃ δ' ἐπ' αὐτῷ Δημολέοντα  <br>
            ἐσθλὸν ἀλεξητῆρα μάχης Ἀντήνορος υἱὸν  <br>
            νύξε κατὰ κρόταφον, κυνέης διὰ χαλκοπαρῄου.  <br>
            οὐδ' ἄρα χαλκείη κόρυς ἔσχεθεν, ἀλλὰ δι' αὐτῆς  <br>
            αἰχμὴ ἱεμένη ῥῆξ' ὀστέον, ἐγκέφαλος δὲ  <br>
            ἔνδον ἅπας πεπάλακτο: δάμασσε δέ μιν μεμαῶτα.  <br>
        </P>
        <P><A>20.401</A>  Ἱπποδάμαντα δ' ἔπειτα καθ' ἵππων ἀΐξαντα  <br>
            πρόσθεν ἕθεν φεύγοντα μετάφρενον οὔτασε δουρί.  <br>
            αὐτὰρ ὃ θυμὸν ἄϊσθε καὶ ἤρυγεν, ὡς ὅτε ταῦρος  <br>
            ἤρυγεν ἑλκόμενος Ἑλικώνιον ἀμφὶ ἄνακτα  <br>
            κούρων ἑλκόντων: γάνυται δέ τε τοῖς ἐνοσίχθων:  <br>
            ὣς ἄρα τόν γ' ἐρυγόντα λίπ' ὀστέα θυμὸς ἀγήνωρ:  <br>
        </P>
        <P><A>20.407</A>  αὐτὰρ ὃ βῆ σὺν δουρὶ μετ' ἀντίθεον Πολύδωρον  <br>
            Πριαμίδην. τὸν δ' οὔ τι πατὴρ εἴασκε μάχεσθαι,  <br>
            οὕνεκά οἱ μετὰ παισὶ νεώτατος ἔσκε γόνοιο,  <br>
            καί οἱ φίλτατος ἔσκε, πόδεσσι δὲ πάντας ἐνίκα  <br>
            δὴ τότε νηπιέῃσι ποδῶν ἀρετὴν ἀναφαίνων  <br>
            θῦνε διὰ προμάχων, εἷος φίλον ὤλεσε θυμόν.  <br>
        </P>
        <P><A>20.413</A>  τὸν βάλε μέσσον ἄκοντι ποδάρκης δῖος Ἀχιλλεὺς  <br>
            νῶτα παραΐσσοντος, ὅθι ζωστῆρος ὀχῆες  <br>
            χρύσειοι σύνεχον καὶ διπλόος ἤντετο θώρηξ:  <br>
            ἀντικρὺ δὲ διέσχε παρ' ὀμφαλὸν ἔγχεος αἰχμή,  <br>
            γνὺξ δ' ἔριπ' οἰμώξας, νεφέλη δέ μιν ἀμφεκάλυψε  <br>
            κυανέη, προτὶ οἷ δ' ἔλαβ' ἔντερα χερσὶ λιασθείς.  <br>
        </P>
        <P><A>20.419</A>  Ἕκτωρ δ' ὡς ἐνόησε κασίγνητον Πολύδωρον  <br>
            ἔντερα χερσὶν ἔχοντα λιαζόμενον ποτὶ γαίη  <br>
            κάρ ῥά οἱ ὀφθαλμῶν κέχυτ' ἀχλύς: οὐδ' ἄρ' ἔτ' ἔτλη  <br>
            δηρὸν ἑκὰς στρωφᾶσθ', ἀλλ' ἀντίος ἦλθ' Ἀχιλῆϊ  <br>
        </P>
        <P><A>20.423</A>  ὀξὺ δόρυ κραδάων φλογὶ εἴκελος: αὐτὰρ Ἀχιλλεὺς  <br>
            ὡς εἶδ', ὣς ἀνεπᾶλτο, καὶ εὐχόμενος ἔπος ηὔδα:  <br>
            ἐγγὺς ἀνὴρ ὃς ἐμόν γε μάλιστ' ἐσεμάσσατο θυμόν,  <br>
            ὅς μοι ἑταῖρον ἔπεφνε τετιμένον: οὐδ' ἂν ἔτι δὴν  <br>
            ἀλλήλους πτώσσοιμεν ἀνὰ πτολέμοιο γεφύρας.  <br>
        </P>
        <P><A>20.428</A>  ἦ, καὶ ὑπόδρα ἰδὼν προσεφώνεεν Ἕκτορα δῖον:  <br>
            ἆσσον ἴθ' ὥς κεν θᾶσσον ὀλέθρου πείραθ' ἵκηαι.  <br>
        </P>
        <P><A>20.430</A>  τὸν δ' οὐ ταρβήσας προσέφη κορυθαίολος Ἕκτωρ:  <br>
            Πηλεΐδη μὴ δὴ ἐπέεσσί με νηπύτιον ὣς  <br>
            ἔλπεο δειδίξεσθαι, ἐπεὶ σάφα οἶδα καὶ αὐτὸς  <br>
            ἠμὲν κερτομίας ἠδ' αἴσυλα μυθήσασθαι.  <br>
            οἶδα δ' ὅτι σὺ μὲν ἐσθλός, ἐγὼ δὲ σέθεν πολὺ χείρων.  <br>
            ἀλλ' ἤτοι μὲν ταῦτα θεῶν ἐν γούνασι κεῖται,  <br>
            αἴ κέ σε χειρότερός περ ἐὼν ἀπὸ θυμὸν ἕλωμαι  <br>
            δουρὶ βαλών, ἐπεὶ ἦ καὶ ἐμὸν βέλος ὀξὺ πάροιθεν.  <br>
        </P>
        <P><A>20.438</A>  ἦ ῥα, καὶ ἀμπεπαλὼν προΐει δόρυ, καὶ τό γ' Ἀθήνη  <br>
            πνοιῇ Ἀχιλλῆος πάλιν ἔτραπε κυδαλίμοιο  <br>
            ἦκα μάλα ψύξασα: τὸ δ' ἂψ ἵκεθ' Ἕκτορα δῖον,  <br>
            αὐτοῦ δὲ προπάροιθε ποδῶν πέσεν. αὐτὰρ Ἀχιλλεὺς  <br>
        </P>
        <P><A>20.442</A>  ἐμμεμαὼς ἐπόρουσε κατακτάμεναι μενεαίνων,  <br>
            σμερδαλέα ἰάχων: τὸν δ' ἐξήρπαξεν Ἀπόλλων  <br>
            ῥεῖα μάλ' ὥς τε θεός, ἐκάλυψε δ' ἄρ' ἠέρι πολλῇ.  <br>
            τρὶς μὲν ἔπειτ' ἐπόρουσε ποδάρκης δῖος Ἀχιλλεὺς  <br>
            ἔγχεϊ χαλκείῳ, τρὶς δ' ἠέρα τύψε βαθεῖαν.  <br>
        </P>
        <P><A>20.447</A>  ἀλλ' ὅτε δὴ τὸ τέταρτον ἐπέσσυτο δαίμονι ἶσος,  <br>
            δεινὰ δ' ὁμοκλήσας ἔπεα πτερόεντα προσηύδα:  <br>
            ἐξ αὖ νῦν ἔφυγες θάνατον κύον: ἦ τέ τοι ἄγχι  <br>
            ἦλθε κακόν: νῦν αὖτέ σ' ἐρύσατο Φοῖβος Ἀπόλλων,  <br>
            ᾧ μέλλεις εὔχεσθαι ἰὼν ἐς δοῦπον ἀκόντων.  <br>
            ἦ θήν σ' ἐξανύω γε καὶ ὕστερον ἀντιβολήσας,  <br>
            εἴ πού τις καὶ ἔμοιγε θεῶν ἐπιτάρροθός ἐστι.  <br>
            νῦν αὖ τοὺς ἄλλους ἐπιείσομαι, ὅν κε κιχείω.  <br>
        </P>
        <P><A>20.455</A>  ὣς εἰπὼν Δρύοπ' οὖτα κατ' αὐχένα μέσσον ἄκοντι:  <br>
            ἤριπε δὲ προπάροιθε ποδῶν: ὃ δὲ τὸν μὲν ἔασε,  <br>
            Δημοῦχον δὲ Φιλητορίδην ἠΰν τε μέγαν τε  <br>
            κὰγ γόνυ δουρὶ βαλὼν ἠρύκακε. τὸν μὲν ἔπειτα  <br>
            οὐτάζων ξίφεϊ μεγάλῳ ἐξαίνυτο θυμόν:  <br>
        </P>
        <P><A>20.460</A>  αὐτὰρ ὃ Λαόγονον καὶ Δάρδανον υἷε Βίαντος  <br>
            ἄμφω ἐφορμηθεὶς ἐξ ἵππων ὦσε χαμᾶζε,  <br>
            τὸν μὲν δουρὶ βαλών, τὸν δὲ σχεδὸν ἄορι τύψας.  <br>
        </P>
        <P><A>20.463</A>  Τρῶα δ' Ἀλαστορίδην, ὃ μὲν ἀντίος ἤλυθε γούνων,  <br>
            εἴ πώς εὑ πεφίδοιτο λαβὼν καὶ ζωὸν ἀφείη  <br>
            μηδὲ κατακτείνειεν ὁμηλικίην ἐλεήσας,  <br>
            νήπιος, οὐδὲ τὸ ᾔδη ὃ οὐ πείσεσθαι ἔμελλεν:  <br>
            οὐ γάρ τι γλυκύθυμος ἀνὴρ ἦν οὐδ' ἀγανόφρων,  <br>
        </P>
        <P><A>20.468</A>  ἀλλὰ μάλ' ἐμμεμαώς: ὃ μὲν ἥπτετο χείρεσι γούνων  <br>
            ἱέμενος λίσσεσθ', ὃ δὲ φασγάνῳ οὖτα καθ' ἧπαρ:  <br>
            ἐκ δέ οἱ ἧπαρ ὄλισθεν, ἀτὰρ μέλαν αἷμα κατ' αὐτοῦ  <br>
            κόλπον ἐνέπλησεν: τὸν δὲ σκότος ὄσσε κάλυψε  <br>
        </P>
        <P><A>20.472</A>  θυμοῦ δευόμενον: ὃ δὲ Μούλιον οὖτα παραστὰς  <br>
            δουρὶ κατ' οὖς: εἶθαρ δὲ δι' οὔατος ἦλθ' ἑτέροιο  <br>
            αἰχμὴ χαλκείη: ὃ δ' Ἀγήνορος υἱὸν Ἔχεκλον  <br>
            μέσσην κὰκ κεφαλὴν ξίφει ἤλασε κωπήεντι,  <br>
            πᾶν δ' ὑπεθερμάνθη ξίφος αἵματι: τὸν δὲ κατ' ὄσσε  <br>
            ἔλλαβε πορφύρεος θάνατος καὶ μοῖρα κραταιή.  <br>
        </P>
        <P><A>20.478</A>  Δευκαλίωνα δ' ἔπειθ', ἵνα τε ξυνέχουσι τένοντες  <br>
            ἀγκῶνος, τῇ τόν γε φίλης διὰ χειρὸς ἔπειρεν  <br>
            αἰχμῇ χαλκείῃ: ὃ δέ μιν μένε χεῖρα βαρυνθεὶς  <br>
            πρόσθ' ὁρόων θάνατον: ὃ δὲ φασγάνῳ αὐχένα θείνας  <br>
            τῆλ' αὐτῇ πήληκι κάρη βάλε: μυελὸς αὖτε  <br>
            σφονδυλίων ἔκπαλθ', ὃ δ' ἐπὶ χθονὶ κεῖτο τανυσθείς.  <br>
        </P>
        <P><A>20.484</A>  αὐτὰρ ὃ βῆ ῥ' ἰέναι μετ' ἀμύμονα Πείρεω υἱὸν  <br>
            Ῥίγμον, ὃς ἐκ Θρῄκης ἐριβώλακος εἰληλούθει:  <br>
            τὸν βάλε μέσσον ἄκοντι, πάγη δ' ἐν νηδύϊ χαλκός,  <br>
            ἤριπε δ' ἐξ ὀχέων: ὃ δ' Ἀρηΐθοον θεράποντα  <br>
            ἂψ ἵππους στρέψαντα μετάφρενον ὀξέϊ δουρὶ  <br>
            νύξ', ἀπὸ δ' ἅρματος ὦσε: κυκήθησαν δέ οἱ ἵπποι.  <br>
        </P>
        <P><A>20.490</A>  ὡς δ' ἀναμαιμάει βαθέ' ἄγκεα θεσπιδαὲς πῦρ  <br>
            οὔρεος ἀζαλέοιο, βαθεῖα δὲ καίεται ὕλη,  <br>
            πάντῃ τε κλονέων ἄνεμος φλόγα εἰλυφάζει,  <br>
            ὣς ὅ γε πάντῃ θῦνε σὺν ἔγχεϊ δαίμονι ἶσος  <br>
            κτεινομένους ἐφέπων: ῥέε δ' αἵματι γαῖα μέλαινα.  <br>
        </P>
        <P><A>20.495</A>  ὡς δ' ὅτε τις ζεύξῃ βόας ἄρσενας εὐρυμετώπους  <br>
            τριβέμεναι κρῖ λευκὸν ἐϋκτιμένῃ ἐν ἀλωῇ,  <br>
            ῥίμφά τε λέπτ' ἐγένοντο βοῶν ὑπὸ πόσσ' ἐριμύκων,  <br>
            ὣς ὑπ' Ἀχιλλῆος μεγαθύμου μώνυχες ἵπποι  <br>
            στεῖβον ὁμοῦ νέκυάς τε καὶ ἀσπίδας: αἵματι δ' ἄξων  <br>
            νέρθεν ἅπας πεπάλακτο καὶ ἄντυγες αἳ περὶ δίφρον,  <br>
            ἃς ἄρ' ἀφ' ἱππείων ὁπλέων ῥαθάμιγγες ἔβαλλον  <br>
            αἵ τ' ἀπ' ἐπισσώτρων: ὃ δὲ ἵετο κῦδος ἀρέσθαι  <br>
            Πηλεΐδης, λύθρῳ δὲ παλάσσετο χεῖρας ἀάπτους.  <br>
        </P>
        <h4>ΙΛΙΑΔΟΣ Φ</h4>
        <P><A>21.1</A>  ἀλλ' ὅτε δὴ πόρον ἷξον ἐϋρρεῖος ποταμοῖο  <br>
            Ξάνθου δινήεντος, ὃν ἀθάνατος τέκετο Ζεύς,  <br>
        </P>
        <P><A>21.3</A>  ἔνθα διατμήξας τοὺς μὲν πεδίον δὲ δίωκε  <br>
            πρὸς πόλιν, ᾗ περ Ἀχαιοὶ ἀτυζόμενοι φοβέοντο  <br>
            ἤματι τῷ προτέρῳ, ὅτε μαίνετο φαίδιμος Ἕκτωρ:  <br>
            τῇ ῥ' οἵ γε προχέοντο πεφυζότες, ἠέρα δ' Ἥρη  <br>
        </P>
        <P><A>21.7</A>  πίτνα πρόσθε βαθεῖαν ἐρυκέμεν: ἡμίσεες δὲ  <br>
            ἐς ποταμὸν εἰλεῦντο βαθύρροον ἀργυροδίνην,  <br>
            ἐν δ' ἔπεσον μεγάλῳ πατάγῳ, βράχε δ' αἰπὰ ῥέεθρα,  <br>
            ὄχθαι δ' ἀμφὶ περὶ μεγάλ' ἴαχον: οἳ δ' ἀλαλητῷ  <br>
            ἔννεον ἔνθα καὶ ἔνθα ἑλισσόμενοι περὶ δίνας.  <br>
        </P>
        <P><A>21.12</A>  ὡς δ' ὅθ' ὑπὸ ῥιπῆς πυρὸς ἀκρίδες ἠερέθονται  <br>
            φευγέμεναι ποταμὸν δέ: τὸ δὲ φλέγει ἀκάματον πῦρ  <br>
            ὄρμενον ἐξαίφνης, ταὶ δὲ πτώσσουσι καθ' ὕδωρ:  <br>
            ὣς ὑπ' Ἀχιλλῆος Ξάνθου βαθυδινήεντος  <br>
            πλῆτο ῥόος κελάδων ἐπιμὶξ ἵππων τε καὶ ἀνδρῶν.  <br>
        </P>
        <P><A>21.17</A>  αὐτὰρ ὃ διογενὴς δόρυ μὲν λίπεν αὐτοῦ ἐπ' ὄχθῃ  <br>
            κεκλιμένον μυρίκῃσιν, ὃ δ' ἔσθορε δαίμονι ἶσος  <br>
            φάσγανον οἶον ἔχων, κακὰ δὲ φρεσὶ μήδετο ἔργα,  <br>
            τύπτε δ' ἐπιστροφάδην: τῶν δὲ στόνος ὄρνυτ' ἀεικὴς  <br>
            ἄορι θεινομένων, ἐρυθαίνετο δ' αἵματι ὕδωρ.  <br>
        </P>
        <P><A>21.22</A>  ὡς δ' ὑπὸ δελφῖνος μεγακήτεος ἰχθύες ἄλλοι  <br>
            φεύγοντες πιμπλᾶσι μυχοὺς λιμένος εὐόρμου  <br>
            δειδιότες: μάλα γάρ τε κατεσθίει ὅν κε λάβῃσιν:  <br>
            ὣς Τρῶες ποταμοῖο κατὰ δεινοῖο ῥέεθρα  <br>
            πτῶσσον ὑπὸ κρημνούς. ὃ δ' ἐπεὶ κάμε χεῖρας ἐναίρων,  <br>
        </P>
        <P><A>21.27</A>  ζωοὺς ἐκ ποταμοῖο δυώδεκα λέξατο κούρους  <br>
            ποινὴν Πατρόκλοιο Μενοιτιάδαο θανόντος:  <br>
            τοὺς ἐξῆγε θύραζε τεθηπότας ἠΰτε νεβρούς,  <br>
            δῆσε δ' ὀπίσσω χεῖρας ἐϋτμήτοισιν ἱμᾶσι,  <br>
            τοὺς αὐτοὶ φορέεσκον ἐπὶ στρεπτοῖσι χιτῶσι,  <br>
            δῶκε δ' ἑταίροισιν κατάγειν κοίλας ἐπὶ νῆας.  <br>
            αὐτὰρ ὃ ἂψ ἐπόρουσε δαϊζέμεναι μενεαίνων.  <br>
        </P>
        <P><A>21.34</A>  ἔνθ' υἷι Πριάμοιο συνήντετο Δαρδανίδαο  <br>
            ἐκ ποταμοῦ φεύγοντι Λυκάονι, τόν ῥά ποτ' αὐτὸς  <br>
            ἦγε λαβὼν ἐκ πατρὸς ἀλωῆς οὐκ ἐθέλοντα  <br>
            ἐννύχιος προμολών: ὃ δ' ἐρινεὸν ὀξέϊ χαλκῷ  <br>
            τάμνε νέους ὄρπηκας, ἵν' ἅρματος ἄντυγες εἶεν:  <br>
        </P>
        <P><A>21.39</A>  τῷ δ' ἄρ' ἀνώϊστον κακὸν ἤλυθε δῖος Ἀχιλλεύς.  <br>
            καὶ τότε μέν μιν Λῆμνον ἐϋκτιμένην ἐπέρασσε  <br>
            νηυσὶν ἄγων, ἀτὰρ υἱὸς Ἰήσονος ὦνον ἔδωκε:  <br>
            κεῖθεν δὲ ξεῖνός μιν ἐλύσατο πολλὰ δ' ἔδωκεν  <br>
            Ἴμβριος Ἠετίων, πέμψεν δ' ἐς δῖαν Ἀρίσβην:  <br>
            ἔνθεν ὑπεκπροφυγὼν πατρώϊον ἵκετο δῶμα.  <br>
        </P>
        <P><A>21.45</A>  ἕνδεκα δ' ἤματα θυμὸν ἐτέρπετο οἷσι φίλοισιν  <br>
            ἐλθὼν ἐκ Λήμνοιο: δυωδεκάτῃ δέ μιν αὖτις  <br>
            χερσὶν Ἀχιλλῆος θεὸς ἔμβαλεν, ὅς μιν ἔμελλε  <br>
            πέμψειν εἰς Ἀΐδαο καὶ οὐκ ἐθέλοντα νέεσθαι.  <br>
        </P>
        <P><A>21.49</A>  τὸν δ' ὡς οὖν ἐνόησε ποδάρκης δῖος Ἀχιλλεὺς  <br>
            γυμνὸν ἄτερ κόρυθός τε καὶ ἀσπίδος, οὐδ' ἔχεν ἔγχος,  <br>
            ἀλλὰ τὰ μέν ῥ' ἀπὸ πάντα χαμαὶ βάλε: τεῖρε γὰρ ἱδρὼς  <br>
            φεύγοντ' ἐκ ποταμοῦ, κάματος δ' ὑπὸ γούνατ' ἐδάμνα:  <br>
        </P>
        <P><A>21.53</A>  ὀχθήσας δ' ἄρα εἶπε πρὸς ὃν μεγαλήτορα θυμόν:  <br>
            ὢ πόποι ἦ μέγα θαῦμα τόδ' ὀφθαλμοῖσιν ὁρῶμαι:  <br>
            ἦ μάλα δὴ Τρῶες μεγαλήτορες οὕς περ ἔπεφνον  <br>
            αὖτις ἀναστήσονται ὑπὸ ζόφου ἠερόεντος,  <br>
            οἷον δὴ καὶ ὅδ' ἦλθε φυγὼν ὕπο νηλεὲς ἦμαρ  <br>
            Λῆμνον ἐς ἠγαθέην πεπερημένος: οὐδέ μιν ἔσχε  <br>
            πόντος ἁλὸς πολιῆς, ὃ πολέας ἀέκοντας ἐρύκει.  <br>
        </P>
        <P><A>21.60</A>  ἀλλ' ἄγε δὴ καὶ δουρὸς ἀκωκῆς ἡμετέροιο  <br>
            γεύσεται, ὄφρα ἴδωμαι ἐνὶ φρεσὶν ἠδὲ δαείω  <br>
            ἢ ἄρ' ὁμῶς καὶ κεῖθεν ἐλεύσεται, ἦ μιν ἐρύξει  <br>
            γῆ φυσίζοος, ἥ τε κατὰ κρατερόν περ ἐρύκει.  <br>
        </P>
        <P><A>21.64</A>  ὣς ὅρμαινε μένων: ὃ δέ οἱ σχεδὸν ἦλθε τεθηπὼς  <br>
            γούνων ἅψασθαι μεμαώς, περὶ δ' ἤθελε θυμῷ  <br>
            ἐκφυγέειν θάνατόν τε κακὸν καὶ κῆρα μέλαιναν.  <br>
        </P>
        <P><A>21.67</A>  ἤτοι ὃ μὲν δόρυ μακρὸν ἀνέσχετο δῖος Ἀχιλλεὺς  <br>
            οὐτάμεναι μεμαώς, ὃ δ' ὑπέδραμε καὶ λάβε γούνων  <br>
            κύψας: ἐγχείη δ' ἄρ' ὑπὲρ νώτου ἐνὶ γαίῃ  <br>
            ἔστη ἱεμένη χροὸς ἄμεναι ἀνδρομέοιο.  <br>
        </P>
        <P><A>21.71</A>  αὐτὰρ ὃ τῇ ἑτέρῃ μὲν ἑλὼν ἐλλίσσετο γούνων,  <br>
            τῇ δ' ἑτέρῃ ἔχεν ἔγχος ἀκαχμένον οὐδὲ μεθίει:  <br>
            καί μιν φωνήσας ἔπεα πτερόεντα προσηύδα:  <br>
        </P>
        <P><A>21.74</A>  γουνοῦμαι σ' Ἀχιλεῦ: σὺ δέ μ' αἴδεο καί μ' ἐλέησον:  <br>
            ἀντί τοί εἰμ' ἱκέταο διοτρεφὲς αἰδοίοιο:  <br>
            πὰρ γὰρ σοὶ πρώτῳ πασάμην Δημήτερος ἀκτὴν  <br>
            ἤματι τῷ ὅτε μ' εἷλες ἐϋκτιμένῃ ἐν ἀλωῇ,  <br>
            καί μ' ἐπέρασσας ἄνευθεν ἄγων πατρός τε φίλων τε  <br>
            Λῆμνον ἐς ἠγαθέην, ἑκατόμβοιον δέ τοι ἦλφον.  <br>
        </P>
        <P><A>21.80</A>  νῦν δὲ λύμην τρὶς τόσσα πορών: ἠὼς δέ μοί ἐστιν  <br>
            ἥδε δυωδεκάτη, ὅτ' ἐς Ἴλιον εἰλήλουθα  <br>
            πολλὰ παθών: νῦν αὖ με τεῇς ἐν χερσὶν ἔθηκε  <br>
            μοῖρ' ὀλοή: μέλλω που ἀπεχθέσθαι Διὶ πατρί,  <br>
        </P>
        <P><A>21.84</A>  ὅς με σοὶ αὖτις δῶκε: μινυνθάδιον δέ με μήτηρ  <br>
            γείνατο Λαοθόη θυγάτηρ Ἄλταο γέροντος  <br>
            Ἄλτεω, ὃς Λελέγεσσι φιλοπτολέμοισιν ἀνάσσει  <br>
            Πήδασον αἰπήεσσαν ἔχων ἐπὶ Σατνιόεντι.  <br>
            τοῦ δ' ἔχε θυγατέρα Πρίαμος, πολλὰς δὲ καὶ ἄλλας:  <br>
        </P>
        <P><A>21.89</A>  τῆς δὲ δύω γενόμεσθα, σὺ δ' ἄμφω δειροτομήσεις,  <br>
            ἤτοι τὸν πρώτοισι μετὰ πρυλέεσσι δάμασσας  <br>
            ἀντίθεον Πολύδωρον, ἐπεὶ βάλες ὀξέϊ δουρί:  <br>
            νῦν δὲ δὴ ἐνθάδ' ἐμοὶ κακὸν ἔσσεται: οὐ γὰρ ὀΐω  <br>
            σὰς χεῖρας φεύξεσθαι, ἐπεί ῥ' ἐπέλασσέ γε δαίμων.  <br>
        </P>
        <P><A>21.94</A>  ἄλλο δέ τοι ἐρέω, σὺ δ' ἐνὶ φρεσὶ βάλλεο σῇσι:  <br>
            μή με κτεῖν', ἐπεὶ οὐχ ὁμογάστριος Ἕκτορός εἰμι,  <br>
            ὅς τοι ἑταῖρον ἔπεφνεν ἐνηέα τε κρατερόν τε.  <br>
            ὣς ἄρα μιν Πριάμοιο προσηύδα φαίδιμος υἱὸς  <br>
        </P>
        <P><A>21.98</A>  λισσόμενος ἐπέεσσιν, ἀμείλικτον δ' ὄπ' ἄκουσε:  <br>
            νήπιε μή μοι ἄποινα πιφαύσκεο μηδ' ἀγόρευε:  <br>
            πρὶν μὲν γὰρ Πάτροκλον ἐπισπεῖν αἴσιμον ἦμαρ  <br>
            τόφρά τί μοι πεφιδέσθαι ἐνὶ φρεσὶ φίλτερον ἦεν  <br>
            Τρώων, καὶ πολλοὺς ζωοὺς ἕλον ἠδ' ἐπέρασσα:  <br>
        </P>
        <P><A>21.103</A>  νῦν δ' οὐκ ἔσθ' ὅς τις θάνατον φύγῃ ὅν κε θεός γε  <br>
            Ἰλίου προπάροιθεν ἐμῇς ἐν χερσὶ βάλῃσι  <br>
            καὶ πάντων Τρώων, περὶ δ' αὖ Πριάμοιό γε παίδων.  <br>
        </P>
        <P><A>21.106</A>  ἀλλὰ φίλος θάνε καὶ σύ: τί ἦ ὀλοφύρεαι οὕτως;  <br>
            κάτθανε καὶ Πάτροκλος, ὅ περ σέο πολλὸν ἀμείνων.  <br>
            οὐχ ὁράᾳς οἷος καὶ ἐγὼ καλός τε μέγας τε;  <br>
            πατρὸς δ' εἴμ' ἀγαθοῖο, θεὰ δέ με γείνατο μήτηρ:  <br>
        </P>
        <P><A>21.110</A>  ἀλλ' ἔπι τοι καὶ ἐμοὶ θάνατος καὶ μοῖρα κραταιή:  <br>
            ἔσσεται ἢ ἠὼς ἢ δείλη ἢ μέσον ἦμαρ  <br>
            ὁππότε τις καὶ ἐμεῖο Ἄρῃ ἐκ θυμὸν ἕληται  <br>
            ἢ ὅ γε δουρὶ βαλὼν ἢ ἀπὸ νευρῆφιν ὀϊστῷ.  <br>
        </P>
        <P><A>21.114</A>  ὣς φάτο, τοῦ δ' αὐτοῦ λύτο γούνατα καὶ φίλον ἦτορ:  <br>
            ἔγχος μέν ῥ' ἀφέηκεν, ὃ δ' ἕζετο χεῖρε πετάσσας  <br>
            ἀμφοτέρας: Ἀχιλεὺς δὲ ἐρυσσάμενος ξίφος ὀξὺ  <br>
            τύψε κατὰ κληῗδα παρ' αὐχένα, πᾶν δέ οἱ εἴσω  <br>
            δῦ ξίφος ἄμφηκες: ὃ δ' ἄρα πρηνὴς ἐπὶ γαίῃ  <br>
            κεῖτο ταθείς, ἐκ δ' αἷμα μέλαν ῥέε, δεῦε δὲ γαῖαν.  <br>
        </P>
        <P><A>21.120</A>  τὸν δ' Ἀχιλεὺς ποταμὸν δὲ λαβὼν ποδὸς ἧκε φέρεσθαι,  <br>
            καί οἱ ἐπευχόμενος ἔπεα πτερόεντ' ἀγόρευεν:  <br>
            ἐνταυθοῖ νῦν κεῖσο μετ' ἰχθύσιν, οἵ σ' ὠτειλὴν  <br>
            αἷμ' ἀπολιχμήσονται ἀκηδέες: οὐδέ σε μήτηρ  <br>
            ἐνθεμένη λεχέεσσι γοήσεται, ἀλλὰ Σκάμανδρος  <br>
            οἴσει δινήεις εἴσω ἁλὸς εὐρέα κόλπον:  <br>
            θρῴσκων τις κατὰ κῦμα μέλαιναν φρῖχ' ὑπαΐξει  <br>
            ἰχθύς, ὅς κε φάγῃσι Λυκάονος ἀργέτα δημόν.  <br>
        </P>
        <P><A>21.128</A>  φθείρεσθ' εἰς ὅ κεν ἄστυ κιχείομεν Ἰλίου ἱρῆς  <br>
            ὑμεῖς μὲν φεύγοντες, ἐγὼ δ' ὄπιθεν κεραΐζων.  <br>
            οὐδ' ὑμῖν ποταμός περ ἐΰρροος ἀργυροδίνης  <br>
            ἀρκέσει, ᾧ δὴ δηθὰ πολέας ἱερεύετε ταύρους,  <br>
            ζωοὺς δ' ἐν δίνῃσι καθίετε μώνυχας ἵππους.  <br>
            ἀλλὰ καὶ ὧς ὀλέεσθε κακὸν μόρον, εἰς ὅ κε πάντες  <br>
            τίσετε Πατρόκλοιο φόνον καὶ λοιγὸν Ἀχαιῶν,  <br>
            οὓς ἐπὶ νηυσὶ θοῇσιν ἐπέφνετε νόσφιν ἐμεῖο.  <br>
        </P>
        <P><A>21.136</A>  ὣς ἄρ' ἔφη, ποταμὸς δὲ χολώσατο κηρόθι μᾶλλον,  <br>
            ὅρμηνεν δ' ἀνὰ θυμὸν ὅπως παύσειε πόνοιο  <br>
            δῖον Ἀχιλλῆα, Τρώεσσι δὲ λοιγὸν ἀλάλκοι.  <br>
        </P>
        <P><A>21.139</A>  τόφρα δὲ Πηλέος υἱὸς ἔχων δολιχόσκιον ἔγχος  <br>
            Ἀστεροπαίῳ ἐπᾶλτο κατακτάμεναι μενεαίνων  <br>
            υἱέϊ Πηλεγόνος: τὸν δ' Ἀξιὸς εὐρυρέεθρος  <br>
            γείνατο καὶ Περίβοια Ἀκεσσαμενοῖο θυγατρῶν  <br>
            πρεσβυτάτη: τῇ γάρ ῥα μίγη ποταμὸς βαθυδίνης.  <br>
        </P>
        <P><A>21.144</A>  τῷ ῥ' Ἀχιλεὺς ἐπόρουσεν, ὃ δ' ἀντίος ἐκ ποταμοῖο  <br>
            ἔστη ἔχων δύο δοῦρε: μένος δέ οἱ ἐν φρεσὶ θῆκε  <br>
            Ξάνθος, ἐπεὶ κεχόλωτο δαϊκταμένων αἰζηῶν,  <br>
            τοὺς Ἀχιλεὺς ἐδάϊζε κατὰ ῥόον οὐδ' ἐλέαιρεν.  <br>
        </P>
        <P><A>21.148</A>  οἳ δ' ὅτε δὴ σχεδὸν ἦσαν ἐπ' ἀλλήλοισιν ἰόντες,  <br>
            τὸν πρότερος προσέειπε ποδάρκης δῖος Ἀχιλλεύς:  <br>
            τίς πόθεν εἰς ἀνδρῶν ὅ μευ ἔτλης ἀντίος ἐλθεῖν;  <br>
            δυστήνων δέ τε παῖδες ἐμῷ μένει ἀντιόωσι.  <br>
        </P>
        <P><A>21.152</A>  τὸν δ' αὖ Πηλεγόνος προσεφώνεε φαίδιμος υἱός:  <br>
            Πηλεΐδη μεγάθυμε τί ἦ γενεὴν ἐρεείνεις;  <br>
            εἴμ' ἐκ Παιονίης ἐριβώλου τηλόθ' ἐούσης  <br>
            Παίονας ἄνδρας ἄγων δολιχεγχέας: ἥδε δέ μοι νῦν  <br>
            ἠὼς ἑνδεκάτη ὅτε Ἴλιον εἰλήλουθα.  <br>
        </P>
        <P><A>21.157</A>  αὐτὰρ ἐμοὶ γενεὴ ἐξ Ἀξιοῦ εὐρὺ ῥέοντος  <br>
            Ἀξιοῦ, ὃς κάλλιστον ὕδωρ ἐπὶ γαῖαν ἵησιν,  <br>
            ὃς τέκε Πηλεγόνα κλυτὸν ἔγχεϊ: τὸν δ' ἐμέ φασι  <br>
            γείνασθαι: νῦν αὖτε μαχώμεθα φαίδιμ' Ἀχιλλεῦ.  <br>
        </P>
        <P><A>21.161</A>  ὣς φάτ' ἀπειλήσας, ὃ δ' ἀνέσχετο δῖος Ἀχιλλεὺς  <br>
            Πηλιάδα μελίην: ὃ δ' ἁμαρτῇ δούρασιν ἀμφὶς  <br>
            ἥρως Ἀστεροπαῖος, ἐπεὶ περιδέξιος ἦεν.  <br>
        </P>
        <P><A>21.164</A>  καί ῥ' ἑτέρῳ μὲν δουρὶ σάκος βάλεν, οὐδὲ διὰ πρὸ  <br>
            ῥῆξε σάκος: χρυσὸς γὰρ ἐρύκακε δῶρα θεοῖο:  <br>
            τῷ δ' ἑτέρῳ μιν πῆχυν ἐπιγράβδην βάλε χειρὸς  <br>
            δεξιτερῆς, σύτο δ' αἷμα κελαινεφές: ἣ δ' ὑπὲρ αὐτοῦ  <br>
            γαίῃ ἐνεστήρικτο λιλαιομένη χροὸς ἆσαι.  <br>
        </P>
        <P><A>21.169</A>  δεύτερος αὖτ' Ἀχιλεὺς μελίην ἰθυπτίωνα  <br>
            Ἀστεροπαίῳ ἐφῆκε κατακτάμεναι μενεαίνων.  <br>
            καὶ τοῦ μέν ῥ' ἀφάμαρτεν, ὃ δ' ὑψηλὴν βάλεν ὄχθην,  <br>
            μεσσοπαγὲς δ' ἄρ' ἔθηκε κατ' ὄχθης μείλινον ἔγχος.  <br>
        </P>
        <P><A>21.173</A>  Πηλεΐδης δ' ἄορ ὀξὺ ἐρυσσάμενος παρὰ μηροῦ  <br>
            ἆλτ' ἐπί οἱ μεμαώς: ὃ δ' ἄρα μελίην Ἀχιλῆος  <br>
            οὐ δύνατ' ἐκ κρημνοῖο ἐρύσσαι χειρὶ παχείῃ.  <br>
            τρὶς μέν μιν πελέμιξεν ἐρύσσασθαι μενεαίνων,  <br>
            τρὶς δὲ μεθῆκε βίης: τὸ δὲ τέτρατον ἤθελε θυμῷ  <br>
            ἆξαι ἐπιγνάμψας δόρυ μείλινον Αἰακίδαο,  <br>
            ἀλλὰ πρὶν Ἀχιλεὺς σχεδὸν ἄορι θυμὸν ἀπηύρα.  <br>
        </P>
        <P><A>21.180</A>  γαστέρα γάρ μιν τύψε παρ' ὀμφαλόν, ἐκ δ' ἄρα πᾶσαι  <br>
            χύντο χαμαὶ χολάδες: τὸν δὲ σκότος ὄσσε κάλυψεν  <br>
            ἀσθμαίνοντ': Ἀχιλεὺς δ' ἄρ' ἐνὶ στήθεσσιν ὀρούσας  <br>
            τεύχεά τ' ἐξενάριξε καὶ εὐχόμενος ἔπος ηὔδα:  <br>
        </P>
        <P><A>21.184</A>  κεῖσ' οὕτως: χαλεπόν τοι ἐρισθενέος Κρονίωνος  <br>
            παισὶν ἐριζέμεναι ποταμοῖό περ ἐκγεγαῶτι.  <br>
            φῆσθα σὺ μὲν ποταμοῦ γένος ἔμμεναι εὐρὺ ῥέοντος,  <br>
            αὐτὰρ ἐγὼ γενεὴν μεγάλου Διὸς εὔχομαι εἶναι.  <br>
        </P>
        <P><A>21.188</A>  τίκτέ μ' ἀνὴρ πολλοῖσιν ἀνάσσων Μυρμιδόνεσσι  <br>
            Πηλεὺς Αἰακίδης: ὃ δ' ἄρ' Αἰακὸς ἐκ Διὸς ἦεν.  <br>
            τὼ κρείσσων μὲν Ζεὺς ποταμῶν ἁλιμυρηέντων,  <br>
            κρείσσων αὖτε Διὸς γενεὴ ποταμοῖο τέτυκται.  <br>
        </P>
        <P><A>21.192</A>  καὶ γὰρ σοὶ ποταμός γε πάρα μέγας, εἰ δύναταί τι  <br>
            χραισμεῖν: ἀλλ' οὐκ ἔστι Διὶ Κρονίωνι μάχεσθαι,  <br>
            τῷ οὐδὲ κρείων Ἀχελώϊος ἰσοφαρίζει,  <br>
            οὐδὲ βαθυρρείταο μέγα σθένος Ὠκεανοῖο,  <br>
            ἐξ οὗ περ πάντες ποταμοὶ καὶ πᾶσα θάλασσα  <br>
            καὶ πᾶσαι κρῆναι καὶ φρείατα μακρὰ νάουσιν:  <br>
            ἀλλὰ καὶ ὃς δείδοικε Διὸς μεγάλοιο κεραυνὸν  <br>
            δεινήν τε βροντήν, ὅτ' ἀπ' οὐρανόθεν σμαραγήσῃ.  <br>
        </P>
        <P><A>21.200</A>  ἦ ῥα, καὶ ἐκ κρημνοῖο ἐρύσσατο χάλκεον ἔγχος,  <br>
            τὸν δὲ κατ' αὐτόθι λεῖπεν, ἐπεὶ φίλον ἦτορ ἀπηύρα,  <br>
            κείμενον ἐν ψαμάθοισι, δίαινε δέ μιν μέλαν ὕδωρ.  <br>
            τὸν μὲν ἄρ' ἐγχέλυές τε καὶ ἰχθύες ἀμφεπένοντο  <br>
            δημὸν ἐρεπτόμενοι ἐπινεφρίδιον κείροντες:  <br>
        </P>
        <P><A>21.205</A>  αὐτὰρ ὃ βῆ ῥ' ἰέναι μετὰ Παίονας ἱπποκορυστάς,  <br>
            οἵ ῥ' ἔτι πὰρ ποταμὸν πεφοβήατο δινήεντα,  <br>
            ὡς εἶδον τὸν ἄριστον ἐνὶ κρατερῇ ὑσμίνῃ  <br>
            χέρσ' ὕπο Πηλεΐδαο καὶ ἄορι ἶφι δαμέντα.  <br>
            ἔνθ' ἕλε Θερσίλοχόν τε Μύδωνά τε Ἀστύπυλόν τε  <br>
            Μνῆσόν τε Θρασίον τε καὶ Αἴνιον ἠδ' Ὀφελέστην:  <br>
            καί νύ κ' ἔτι πλέονας κτάνε Παίονας ὠκὺς Ἀχιλλεύς,  <br>
        </P>
        <P><A>21.212</A>  εἰ μὴ χωσάμενος προσέφη ποταμὸς βαθυδίνης  <br>
            ἀνέρι εἰσάμενος, βαθέης δ' ἐκ φθέγξατο δίνης:  <br>
            ὦ Ἀχιλεῦ, περὶ μὲν κρατέεις, περὶ δ' αἴσυλα ῥέζεις  <br>
            ἀνδρῶν: αἰεὶ γάρ τοι ἀμύνουσιν θεοὶ αὐτοί.  <br>
        </P>
        <P><A>21.216</A>  εἴ τοι Τρῶας ἔδωκε Κρόνου παῖς πάντας ὀλέσσαι,  <br>
            ἐξ ἐμέθεν γ' ἐλάσας πεδίον κάτα μέρμερα ῥέζε:  <br>
            πλήθει γὰρ δή μοι νεκύων ἐρατεινὰ ῥέεθρα,  <br>
            οὐδέ τί πῃ δύναμαι προχέειν ῥόον εἰς ἅλα δῖαν  <br>
            στεινόμενος νεκύεσσι, σὺ δὲ κτείνεις ἀϊδήλως.  <br>
            ἀλλ' ἄγε δὴ καὶ ἔασον: ἄγη μ' ἔχει ὄρχαμε λαῶν.  <br>
        </P>
        <P><A>21.222</A>  τὸν δ' ἀπαμειβόμενος προσέφη πόδας ὠκὺς Ἀχιλλεύς:  <br>
            ἔσται ταῦτα Σκάμανδρε διοτρεφές, ὡς σὺ κελεύεις.  <br>
            Τρῶας δ' οὐ πρὶν λήξω ὑπερφιάλους ἐναρίζων,  <br>
            πρὶν ἔλσαι κατὰ ἄστυ καὶ Ἕκτορι πειρηθῆναι  <br>
            ἀντιβίην, ἤ κέν με δαμάσσεται, ἦ κεν ἐγὼ τόν.  <br>
            ὣς εἰπὼν Τρώεσσιν ἐπέσσυτο δαίμονι ἶσος:  <br>
        </P>
        <P><A>21.228</A>  καὶ τότ' Ἀπόλλωνα προσέφη ποταμὸς βαθυδίνης:  <br>
            ὢ πόποι ἀργυρότοξε Διὸς τέκος οὐ σύ γε βουλὰς  <br>
            εἰρύσαο Κρονίωνος, ὅ τοι μάλα πόλλ' ἐπέτελλε  <br>
            Τρωσὶ παρεστάμεναι καὶ ἀμύνειν, εἰς ὅ κεν ἔλθῃ  <br>
            δείελος ὀψὲ δύων, σκιάσῃ δ' ἐρίβωλον ἄρουραν.  <br>
        </P>
        <P><A>21.233</A>  ἦ, καὶ Ἀχιλλεὺς μὲν δουρικλυτὸς ἔνθορε μέσσῳ  <br>
            κρημνοῦ ἀπαΐξας: ὃ δ' ἐπέσσυτο οἴδματι θύων,  <br>
            πάντα δ' ὄρινε ῥέεθρα κυκώμενος, ὦσε δὲ νεκροὺς  <br>
            πολλούς, οἵ ῥα κατ' αὐτὸν ἅλις ἔσαν, οὓς κτάν' Ἀχιλλεύς  <br>
            τοὺς ἔκβαλλε θύραζε μεμυκὼς ἠΰτε ταῦρος  <br>
            χέρσον δέ: ζωοὺς δὲ σάω κατὰ καλὰ ῥέεθρα,  <br>
            κρύπτων ἐν δίνῃσι βαθείῃσιν μεγάλῃσι.  <br>
        </P>
        <P><A>21.240</A>  δεινὸν δ' ἀμφ' Ἀχιλῆα κυκώμενον ἵστατο κῦμα,  <br>
            ὤθει δ' ἐν σάκεϊ πίπτων ῥόος: οὐδὲ πόδεσσιν  <br>
            εἶχε στηρίξασθαι: ὃ δὲ πτελέην ἕλε χερσὶν  <br>
            εὐφυέα μεγάλην: ἣ δ' ἐκ ῥιζῶν ἐριποῦσα  <br>
            κρημνὸν ἅπαντα διῶσεν, ἐπέσχε δὲ καλὰ ῥέεθρα  <br>
            ὄζοισιν πυκινοῖσι, γεφύρωσεν δέ μιν αὐτὸν  <br>
        </P>
        <P><A>21.246</A>  εἴσω πᾶσ' ἐριποῦσ': ὃ δ' ἄρ' ἐκ δίνης ἀνορούσας  <br>
            ἤϊξεν πεδίοιο ποσὶ κραιπνοῖσι πέτεσθαι  <br>
            δείσας: οὐδέ τ' ἔληγε θεὸς μέγας, ὦρτο δ' ἐπ' αὐτῷ  <br>
            ἀκροκελαινιόων, ἵνα μιν παύσειε πόνοιο  <br>
            δῖον Ἀχιλλῆα, Τρώεσσι δὲ λοιγὸν ἀλάλκοι.  <br>
        </P>
        <P><A>21.251</A>  Πηλεΐδης δ' ἀπόρουσεν ὅσον τ' ἐπὶ δουρὸς ἐρωή,  <br>
            αἰετοῦ οἴματ' ἔχων μέλανος τοῦ θηρητῆρος,  <br>
            ὅς θ' ἅμα κάρτιστός τε καὶ ὤκιστος πετεηνῶν:  <br>
            τῷ ἐϊκὼς ἤϊξεν, ἐπὶ στήθεσσι δὲ χαλκὸς  <br>
            σμερδαλέον κονάβιζεν: ὕπαιθα δὲ τοῖο λιασθεὶς  <br>
            φεῦγ', ὃ δ' ὄπισθε ῥέων ἕπετο μεγάλῳ ὀρυμαγδῷ.  <br>
        </P>
        <P><A>21.257</A>  ὡς δ' ὅτ' ἀνὴρ ὀχετηγὸς ἀπὸ κρήνης μελανύδρου  <br>
            ἂμ φυτὰ καὶ κήπους ὕδατι ῥόον ἡγεμονεύῃ  <br>
            χερσὶ μάκελλαν ἔχων, ἀμάρης ἐξ ἔχματα βάλλων:  <br>
            τοῦ μέν τε προρέοντος ὑπὸ ψηφῖδες ἅπασαι  <br>
            ὀχλεῦνται: τὸ δέ τ' ὦκα κατειβόμενον κελαρύζει  <br>
            χώρῳ ἔνι προαλεῖ, φθάνει δέ τε καὶ τὸν ἄγοντα:  <br>
            ὣς αἰεὶ Ἀχιλῆα κιχήσατο κῦμα ῥόοιο  <br>
            καὶ λαιψηρὸν ἐόντα: θεοὶ δέ τε φέρτεροι ἀνδρῶν.  <br>
        </P>
        <P><A>21.265</A>  ὁσσάκι δ' ὁρμήσειε ποδάρκης δῖος Ἀχιλλεὺς  <br>
            στῆναι ἐναντίβιον καὶ γνώμεναι εἴ μιν ἅπαντες  <br>
            ἀθάνατοι φοβέουσι, τοὶ οὐρανὸν εὐρὺν ἔχουσι,  <br>
            τοσσάκι μιν μέγα κῦμα διιπετέος ποταμοῖο  <br>
            πλάζ' ὤμους καθύπερθεν: ὃ δ' ὑψόσε ποσσὶν ἐπήδα  <br>
            θυμῷ ἀνιάζων: ποταμὸς δ' ὑπὸ γούνατ' ἐδάμνα  <br>
            λάβρος ὕπαιθα ῥέων, κονίην δ' ὑπέρεπτε ποδοῖιν.  <br>
        </P>
        <P><A>21.272</A>  Πηλεΐδης δ' ᾤμωξεν ἰδὼν εἰς οὐρανὸν εὐρύν:  <br>
            Ζεῦ πάτερ ὡς οὔ τίς με θεῶν ἐλεεινὸν ὑπέστη  <br>
            ἐκ ποταμοῖο σαῶσαι: ἔπειτα δὲ καί τι πάθοιμι.  <br>
            ἄλλος δ' οὔ τις μοι τόσον αἴτιος Οὐρανιώνων,  <br>
        </P>
        <P><A>21.276</A>  ἀλλὰ φίλη μήτηρ, ἥ με ψεύδεσσιν ἔθελγεν:  <br>
            ἥ μ' ἔφατο Τρώων ὑπὸ τείχεϊ θωρηκτάων  <br>
            λαιψηροῖς ὀλέεσθαι Ἀπόλλωνος βελέεσσιν.  <br>
            ὥς μ' ὄφελ' Ἕκτωρ κτεῖναι ὃς ἐνθάδε γ' ἔτραφ' ἄριστος:  <br>
            τώ κ' ἀγαθὸς μὲν ἔπεφν', ἀγαθὸν δέ κεν ἐξενάριξε:  <br>
            νῦν δέ με λευγαλέῳ θανάτῳ εἵμαρτο ἁλῶναι  <br>
            ἐρχθέντ' ἐν μεγάλῳ ποταμῷ ὡς παῖδα συφορβόν,  <br>
            ὅν ῥά τ' ἔναυλος ἀποέρσῃ χειμῶνι περῶντα.  <br>
        </P>
        <P><A>21.284</A>  ὣς φάτο, τῷ δὲ μάλ' ὦκα Ποσειδάων καὶ Ἀθήνη  <br>
            στήτην ἐγγὺς ἰόντε, δέμας δ' ἄνδρεσσιν ἐΐκτην,  <br>
            χειρὶ δὲ χεῖρα λαβόντες ἐπιστώσαντ' ἐπέεσσι.  <br>
        </P>
        <P><A>21.287</A>  τοῖσι δὲ μύθων ἦρχε Ποσειδάων ἐνοσίχθων:  <br>
            Πηλεΐδη μήτ' ἄρ τι λίην τρέε μήτέ τι τάρβει:  <br>
            τοίω γάρ τοι νῶϊ θεῶν ἐπιταρρόθω εἰμὲν  <br>
            Ζηνὸς ἐπαινήσαντος ἐγὼ καὶ Παλλὰς Ἀθήνη:  <br>
            ὡς οὔ τοι ποταμῷ γε δαμήμεναι αἴσιμόν ἐστιν,  <br>
            ἀλλ' ὅδε μὲν τάχα λωφήσει, σὺ δὲ εἴσεαι αὐτός:  <br>
        </P>
        <P><A>21.293</A>  αὐτάρ τοι πυκινῶς ὑποθησόμεθ' αἴ κε πίθηαι:  <br>
            μὴ πρὶν παύειν χεῖρας ὁμοιΐου πολέμοιο  <br>
            πρὶν κατὰ Ἰλιόφι κλυτὰ τείχεα λαὸν ἐέλσαι  <br>
            Τρωϊκόν, ὅς κε φύγῃσι: σὺ δ' Ἕκτορι θυμὸν ἀπούρας  <br>
            ἂψ ἐπὶ νῆας ἴμεν: δίδομεν δέ τοι εὖχος ἀρέσθαι.  <br>
            τὼ μὲν ἄρ' ὣς εἰπόντε μετ' ἀθανάτους ἀπεβήτην:  <br>
        </P>
        <P><A>21.299</A>  αὐτὰρ ὃ βῆ, μέγα γάρ ῥα θεῶν ὄτρυνεν ἐφετμή,  <br>
            ἐς πεδίον: τὸ δὲ πᾶν πλῆθ' ὕδατος ἐκχυμένοιο,  <br>
            πολλὰ δὲ τεύχεα καλὰ δαὶ κταμένων αἰζηῶν  <br>
            πλῶον καὶ νέκυες: τοῦ δ' ὑψόσε γούνατ' ἐπήδα  <br>
            πρὸς ῥόον ἀΐσσοντος ἀν' ἰθύν, οὐδέ μιν ἴσχεν  <br>
            εὐρὺ ῥέων ποταμός: μέγα γὰρ σθένος ἔμβαλ' Ἀθήνη.  <br>
        </P>
        <P><A>21.305</A>  οὐδὲ Σκάμανδρος ἔληγε τὸ ὃν μένος, ἀλλ' ἔτι μᾶλλον  <br>
            χώετο Πηλεΐωνι, κόρυσσε δὲ κῦμα ῥόοιο  <br>
            ὑψόσ' ἀειρόμενος, Σιμόεντι δὲ κέκλετ' ἀΰσας:  <br>
        </P>
        <P><A>21.308</A>  φίλε κασίγνητε σθένος ἀνέρος ἀμφότεροί περ  <br>
            σχῶμεν, ἐπεὶ τάχα ἄστυ μέγα Πριάμοιο ἄνακτος  <br>
            ἐκπέρσει, Τρῶες δὲ κατὰ μόθον οὐ μενέουσιν.  <br>
            ἀλλ' ἐπάμυνε τάχιστα, καὶ ἐμπίπληθι ῥέεθρα  <br>
            ὕδατος ἐκ πηγέων, πάντας δ' ὀρόθυνον ἐναύλους,  <br>
            ἵστη δὲ μέγα κῦμα, πολὺν δ' ὀρυμαγδὸν ὄρινε  <br>
            φιτρῶν καὶ λάων, ἵνα παύσομεν ἄγριον ἄνδρα  <br>
            ὃς δὴ νῦν κρατέει, μέμονεν δ' ὅ γε ἶσα θεοῖσι.  <br>
        </P>
        <P><A>21.316</A>  φημὶ γὰρ οὔτε βίην χραισμησέμεν οὔτέ τι εἶδος  <br>
            οὔτε τὰ τεύχεα καλά, τά που μάλα νειόθι λίμνης  <br>
            κείσεθ' ὑπ' ἰλύος κεκαλυμμένα: κὰδ δέ μιν αὐτὸν  <br>
            εἰλύσω ψαμάθοισιν ἅλις χέραδος περιχεύας  <br>
            μυρίον, οὐδέ οἱ ὀστέ' ἐπιστήσονται Ἀχαιοὶ  <br>
            ἀλλέξαι: τόσσην οἱ ἄσιν καθύπερθε καλύψω.  <br>
            αὐτοῦ οἱ καὶ σῆμα τετεύξεται, οὐδέ τί μιν χρεὼ  <br>
            ἔσται τυμβοχόης, ὅτε μιν θάπτωσιν Ἀχαιοί.  <br>
        </P>
        <P><A>21.324</A>  ἦ, καὶ ἐπῶρτ' Ἀχιλῆϊ κυκώμενος ὑψόσε θύων  <br>
            μορμύρων ἀφρῷ τε καὶ αἵματι καὶ νεκύεσσι.  <br>
            πορφύρεον δ' ἄρα κῦμα διιπετέος ποταμοῖο  <br>
            ἵστατ' ἀειρόμενον, κατὰ δ' ᾕρεε Πηλεΐωνα:  <br>
        </P>
        <P><A>21.328</A>  Ἥρη δὲ μέγ' ἄϋσε περιδείσασ' Ἀχιλῆϊ  <br>
            μή μιν ἀποέρσειε μέγας ποταμὸς βαθυδίνης,  <br>
            αὐτίκα δ' Ἥφαιστον προσεφώνεεν ὃν φίλον υἱόν:  <br>
        </P>
        <P><A>21.331</A>  ὄρσεο κυλλοπόδιον ἐμὸν τέκος: ἄντα σέθεν γὰρ  <br>
            Ξάνθον δινήεντα μάχῃ ἠΐσκομεν εἶναι:  <br>
            ἀλλ' ἐπάμυνε τάχιστα, πιφαύσκεο δὲ φλόγα πολλήν.  <br>
        </P>
        <P><A>21.334</A>  αὐτὰρ ἐγὼ Ζεφύροιο καὶ ἀργεστᾶο Νότοιο  <br>
            εἴσομαι ἐξ ἁλόθεν χαλεπὴν ὄρσουσα θύελλαν,  <br>
            ἥ κεν ἀπὸ Τρώων κεφαλὰς καὶ τεύχεα κήαι  <br>
        </P>
        <P><A>21.337</A>  φλέγμα κακὸν φορέουσα: σὺ δὲ Ξάνθοιο παρ' ὄχθας  <br>
            δένδρεα καῖ', ἐν δ' αὐτὸν ἵει πυρί: μὴ δέ σε πάμπαν  <br>
            μειλιχίοις ἐπέεσσιν ἀποτρεπέτω καὶ ἀρειῇ:  <br>
            μὴ δὲ πρὶν ἀπόπαυε τεὸν μένος, ἀλλ' ὁπότ' ἂν δὴ  <br>
            φθέγξομ' ἐγὼν ἰάχουσα, τότε σχεῖν ἀκάματον πῦρ.  <br>
        </P>
        <P><A>21.342</A>  ὣς ἔφαθ', Ἥφαιστος δὲ τιτύσκετο θεσπιδαὲς πῦρ.  <br>
            πρῶτα μὲν ἐν πεδίῳ πῦρ δαίετο, καῖε δὲ νεκροὺς  <br>
            πολλούς, οἵ ῥα κατ' αὐτὸν ἅλις ἔσαν, οὓς κτάν' Ἀχιλλεύς:  <br>
            πᾶν δ' ἐξηράνθη πεδίον, σχέτο δ' ἀγλαὸν ὕδωρ.  <br>
        </P>
        <P><A>21.346</A>  ὡς δ' ὅτ' ὀπωρινὸς Βορέης νεοαρδέ' ἀλωὴν  <br>
            αἶψ' ἀγξηράνῃ: χαίρει δέ μιν ὅς τις ἐθείρῃ:  <br>
            ὣς ἐξηράνθη πεδίον πᾶν, κὰδ δ' ἄρα νεκροὺς  <br>
        </P>
        <P><A>21.349</A>  κῆεν: ὃ δ' ἐς ποταμὸν τρέψε φλόγα παμφανόωσαν.  <br>
            καίοντο πτελέαι τε καὶ ἰτέαι ἠδὲ μυρῖκαι,  <br>
            καίετο δὲ λωτός τε ἰδὲ θρύον ἠδὲ κύπειρον,  <br>
            τὰ περὶ καλὰ ῥέεθρα ἅλις ποταμοῖο πεφύκει:  <br>
            τείροντ' ἐγχέλυές τε καὶ ἰχθύες οἳ κατὰ δίνας,  <br>
            οἳ κατὰ καλὰ ῥέεθρα κυβίστων ἔνθα καὶ ἔνθα  <br>
            πνοιῇ τειρόμενοι πολυμήτιος Ἡφαίστοιο.  <br>
        </P>
        <P><A>21.356</A>  καίετο δ' ἲς ποταμοῖο ἔπος τ' ἔφατ' ἔκ τ' ὀνόμαζεν:  <br>
            Ἥφαιστ', οὔ τις σοί γε θεῶν δύνατ' ἀντιφερίζειν,  <br>
            οὐδ' ἂν ἐγὼ σοί γ' ὧδε πυρὶ φλεγέθοντι μαχοίμην.  <br>
            λῆγ' ἔριδος, Τρῶας δὲ καὶ αὐτίκα δῖος Ἀχιλλεὺς  <br>
            ἄστεος ἐξελάσειε: τί μοι ἔριδος καὶ ἀρωγῆς;  <br>
        </P>
        <P><A>21.361</A>  φῆ πυρὶ καιόμενος, ἀνὰ δ' ἔφλυε καλὰ ῥέεθρα.  <br>
            ὡς δὲ λέβης ζεῖ ἔνδον ἐπειγόμενος πυρὶ πολλῷ  <br>
            κνίσην μελδόμενος ἁπαλοτρεφέος σιάλοιο  <br>
            πάντοθεν ἀμβολάδην, ὑπὸ δὲ ξύλα κάγκανα κεῖται,  <br>
            ὣς τοῦ καλὰ ῥέεθρα πυρὶ φλέγετο, ζέε δ' ὕδωρ:  <br>
            οὐδ' ἔθελε προρέειν, ἀλλ' ἴσχετο: τεῖρε δ' ἀϋτμὴ  <br>
            Ἡφαίστοιο βίηφι πολύφρονος. αὐτὰρ ὅ γ' Ἥρην  <br>
        </P>
        <P><A>21.368</A>  πολλὰ λισσόμενος ἔπεα πτερόεντα προσηύδα:  <br>
            Ἥρη τίπτε σὸς υἱὸς ἐμὸν ῥόον ἔχραε κήδειν  <br>
            ἐξ ἄλλων; οὐ μέν τοι ἐγὼ τόσον αἴτιός εἰμι  <br>
            ὅσσον οἱ ἄλλοι πάντες, ὅσοι Τρώεσσιν ἀρωγοί.  <br>
        </P>
        <P><A>21.372</A>  ἀλλ' ἤτοι μὲν ἐγὼν ἀποπαύσομαι εἰ σὺ κελεύεις,  <br>
            παυέσθω δὲ καὶ οὗτος: ἐγὼ δ' ἐπὶ καὶ τόδ' ὀμοῦμαι,  <br>
            μή ποτ' ἐπὶ Τρώεσσιν ἀλεξήσειν κακὸν ἦμαρ,  <br>
            μὴ δ' ὁπότ' ἂν Τροίη μαλερῷ πυρὶ πᾶσα δάηται  <br>
            καιομένη, καίωσι δ' ἀρήϊοι υἷες Ἀχαιῶν.  <br>
        </P>
        <P><A>21.377</A>  αὐτὰρ ἐπεὶ τό γ' ἄκουσε θεὰ λευκώλενος Ἥρη,  <br>
            αὐτίκ' ἄρ' Ἥφαιστον προσεφώνεεν ὃν φίλον υἱόν:  <br>
            Ἥφαιστε σχέο τέκνον ἀγακλεές: οὐ γὰρ ἔοικεν  <br>
            ἀθάνατον θεὸν ὧδε βροτῶν ἕνεκα στυφελίζειν.  <br>
            ὣς ἔφαθ', Ἥφαιστος δὲ κατέσβεσε θεσπιδαὲς πῦρ,  <br>
            ἄψορρον δ' ἄρα κῦμα κατέσσυτο καλὰ ῥέεθρα.  <br>
        </P>
        <P><A>21.383</A>  αὐτὰρ ἐπεὶ Ξάνθοιο δάμη μένος, οἳ μὲν ἔπειτα  <br>
            παυσάσθην, Ἥρη γὰρ ἐρύκακε χωομένη περ:  <br>
            ἐν δ' ἄλλοισι θεοῖσιν ἔρις πέσε βεβριθυῖα  <br>
            ἀργαλέη, δίχα δέ σφιν ἐνὶ φρεσὶ θυμὸς ἄητο:  <br>
            σὺν δ' ἔπεσον μεγάλῳ πατάγῳ, βράχε δ' εὐρεῖα χθών,  <br>
        </P>
        <P><A>21.388</A>  ἀμφὶ δὲ σάλπιγξεν μέγας οὐρανός. ἄϊε δὲ Ζεὺς  <br>
            ἥμενος Οὐλύμπῳ: ἐγέλασσε δέ οἱ φίλον ἦτορ  <br>
            γηθοσύνῃ, ὅθ' ὁρᾶτο θεοὺς ἔριδι ξυνιόντας.  <br>
        </P>
        <P><A>21.391</A>  ἔνθ' οἵ γ' οὐκέτι δηρὸν ἀφέστασαν: ἦρχε γὰρ Ἄρης  <br>
            ῥινοτόρος, καὶ πρῶτος Ἀθηναίῃ ἐπόρουσε  <br>
            χάλκεον ἔγχος ἔχων, καὶ ὀνείδειον φάτο μῦθον:  <br>
            τίπτ' αὖτ' ὦ κυνάμυια θεοὺς ἔριδι ξυνελαύνεις  <br>
            θάρσος ἄητον ἔχουσα, μέγας δέ σε θυμὸς ἀνῆκεν;  <br>
            ἦ οὐ μέμνῃ ὅτε Τυδεΐδην Διομήδε' ἀνῆκας  <br>
            οὐτάμεναι, αὐτὴ δὲ πανόψιον ἔγχος ἑλοῦσα  <br>
            ἰθὺς ἐμεῦ ὦσας, διὰ δὲ χρόα καλὸν ἔδαψας;  <br>
            τώ σ' αὖ νῦν ὀΐω ἀποτισέμεν ὅσσα ἔοργας.  <br>
        </P>
        <P><A>21.400</A>  ὣς εἰπὼν οὔτησε κατ' αἰγίδα θυσσανόεσσαν  <br>
            σμερδαλέην, ἣν οὐδὲ Διὸς δάμνησι κεραυνός:  <br>
            τῇ μιν Ἄρης οὔτησε μιαιφόνος ἔγχεϊ μακρῷ.  <br>
            ἣ δ' ἀναχασσαμένη λίθον εἵλετο χειρὶ παχείῃ  <br>
            κείμενον ἐν πεδίῳ μέλανα τρηχύν τε μέγαν τε,  <br>
            τόν ῥ' ἄνδρες πρότεροι θέσαν ἔμμεναι οὖρον ἀρούρης:  <br>
            τῷ βάλε θοῦρον Ἄρηα κατ' αὐχένα, λῦσε δὲ γυῖα.  <br>
            ἑπτὰ δ' ἐπέσχε πέλεθρα πεσών, ἐκόνισε δὲ χαίτας,  <br>
        </P>
        <P><A>21.408</A>  τεύχεά τ' ἀμφαράβησε: γέλασσε δὲ Παλλὰς Ἀθήνη,  <br>
            καί οἱ ἐπευχομένη ἔπεα πτερόεντα προσηύδα:  <br>
            νηπύτι' οὐδέ νύ πώ περ ἐπεφράσω ὅσσον ἀρείων  <br>
            εὔχομ' ἐγὼν ἔμεναι, ὅτι μοι μένος ἰσοφαρίζεις.  <br>
            οὕτω κεν τῆς μητρὸς ἐρινύας ἐξαποτίνοις,  <br>
            ἥ τοι χωομένη κακὰ μήδεται οὕνεκ' Ἀχαιοὺς  <br>
            κάλλιπες, αὐτὰρ Τρωσὶν ὑπερφιάλοισιν ἀμύνεις.  <br>
        </P>
        <P><A>21.415</A>  ὣς ἄρα φωνήσασα πάλιν τρέπεν ὄσσε φαεινώ:  <br>
            τὸν δ' ἄγε χειρὸς ἑλοῦσα Διὸς θυγάτηρ Ἀφροδίτη  <br>
            πυκνὰ μάλα στενάχοντα: μόγις δ' ἐσαγείρετο θυμόν.  <br>
        </P>
        <P><A>21.418</A>  τὴν δ' ὡς οὖν ἐνόησε θεὰ λευκώλενος Ἥρη,  <br>
            αὐτίκ' Ἀθηναίην ἔπεα πτερόεντα προσηύδα:  <br>
            ὢ πόποι αἰγιόχοιο Διὸς τέκος Ἀτρυτώνη  <br>
            καὶ δ' αὖθ' ἡ κυνάμυια ἄγει βροτολοιγὸν Ἄρηα  <br>
            δηΐου ἐκ πολέμοιο κατὰ κλόνον: ἀλλὰ μέτελθε.  <br>
        </P>
        <P><A>21.423</A>  ὣς φάτ', Ἀθηναίη δὲ μετέσσυτο, χαῖρε δὲ θυμῷ,  <br>
            καί ῥ' ἐπιεισαμένη πρὸς στήθεα χειρὶ παχείῃ  <br>
            ἤλασε: τῆς δ' αὐτοῦ λύτο γούνατα καὶ φίλον ἦτορ.  <br>
            τὼ μὲν ἄρ' ἄμφω κεῖντο ἐπὶ χθονὶ πουλυβοτείρῃ,  <br>
        </P>
        <P><A>21.427</A>  ἣ δ' ἄρ' ἐπευχομένη ἔπεα πτερόεντ' ἀγόρευε:  <br>
            τοιοῦτοι νῦν πάντες ὅσοι Τρώεσσιν ἀρωγοὶ  <br>
            εἶεν, ὅτ' Ἀργείοισι μαχοίατο θωρηκτῇσιν,  <br>
            ὧδέ τε θαρσαλέοι καὶ τλήμονες, ὡς Ἀφροδίτη  <br>
            ἦλθεν Ἄρῃ ἐπίκουρος ἐμῷ μένει ἀντιόωσα:  <br>
            τώ κεν δὴ πάλαι ἄμμες ἐπαυσάμεθα πτολέμοιο  <br>
            Ἰλίου ἐκπέρσαντες ἐϋκτίμενον πτολίεθρον.  <br>
            ὣς φάτο, μείδησεν δὲ θεὰ λευκώλενος Ἥρη.  <br>
        </P>
        <P><A>21.435</A>  αὐτὰρ Ἀπόλλωνα προσέφη κρείων ἐνοσίχθων:  <br>
            Φοῖβε τί ἢ δὴ νῶϊ διέσταμεν; οὐδὲ ἔοικεν  <br>
            ἀρξάντων ἑτέρων: τὸ μὲν αἴσχιον αἴ κ' ἀμαχητὶ  <br>
            ἴομεν Οὔλυμπον δὲ Διὸς ποτὶ χαλκοβατὲς δῶ.  <br>
            ἄρχε: σὺ γὰρ γενεῆφι νεώτερος: οὐ γὰρ ἔμοιγε  <br>
            καλόν, ἐπεὶ πρότερος γενόμην καὶ πλείονα οἶδα.  <br>
        </P>
        <P><A>21.441</A>  νηπύτι' ὡς ἄνοον κραδίην ἔχες: οὐδέ νυ τῶν περ  <br>
            μέμνηαι ὅσα δὴ πάθομεν κακὰ Ἴλιον ἀμφὶ  <br>
            μοῦνοι νῶϊ θεῶν, ὅτ' ἀγήνορι Λαομέδοντι  <br>
            πὰρ Διὸς ἐλθόντες θητεύσαμεν εἰς ἐνιαυτὸν  <br>
            μισθῷ ἔπι ῥητῷ: ὃ δὲ σημαίνων ἐπέτελλεν.  <br>
            ἤτοι ἐγὼ Τρώεσσι πόλιν πέρι τεῖχος ἔδειμα  <br>
            εὐρύ τε καὶ μάλα καλόν, ἵν' ἄρρηκτος πόλις εἴη:  <br>
            Φοῖβε σὺ δ' εἰλίποδας ἕλικας βοῦς βουκολέεσκες  <br>
            Ἴδης ἐν κνημοῖσι πολυπτύχου ὑληέσσης.  <br>
        </P>
        <P><A>21.450</A>  ἀλλ' ὅτε δὴ μισθοῖο τέλος πολυγηθέες ὧραι  <br>
            ἐξέφερον, τότε νῶϊ βιήσατο μισθὸν ἅπαντα  <br>
            Λαομέδων ἔκπαγλος, ἀπειλήσας δ' ἀπέπεμπε.  <br>
            σὺν μὲν ὅ γ' ἠπείλησε πόδας καὶ χεῖρας ὕπερθε  <br>
            δήσειν, καὶ περάαν νήσων ἔπι τηλεδαπάων:  <br>
            στεῦτο δ' ὅ γ' ἀμφοτέρων ἀπολεψέμεν οὔατα χαλκῷ.  <br>
            νῶϊ δὲ ἄψορροι κίομεν κεκοτηότι θυμῷ  <br>
            μισθοῦ χωόμενοι, τὸν ὑποστὰς οὐκ ἐτέλεσσε.  <br>
        </P>
        <P><A>21.458</A>  τοῦ δὴ νῦν λαοῖσι φέρεις χάριν, οὐδὲ μεθ' ἡμέων  <br>
            πειρᾷ ὥς κε Τρῶες ὑπερφίαλοι ἀπόλωνται  <br>
            πρόχνυ κακῶς σὺν παισὶ καὶ αἰδοίῃς ἀλόχοισι  <br>
        </P>
        <P><A>21.461</A>  τὸν δ' αὖτε προσέειπεν ἄναξ ἑκάεργος Ἀπόλλων:  <br>
            ἐννοσίγαι' οὐκ ἄν με σαόφρονα μυθήσαιο  <br>
            ἔμμεναι, εἰ δὴ σοί γε βροτῶν ἕνεκα πτολεμίξω  <br>
            δειλῶν, οἳ φύλλοισιν ἐοικότες ἄλλοτε μέν τε  <br>
            ζαφλεγέες τελέθουσιν ἀρούρης καρπὸν ἔδοντες,  <br>
            ἄλλοτε δὲ φθινύθουσιν ἀκήριοι. ἀλλὰ τάχιστα  <br>
            παυώμεσθα μάχης: οἳ δ' αὐτοὶ δηριαάσθων.  <br>
            ὣς ἄρα φωνήσας πάλιν ἐτράπετ': αἴδετο γάρ ῥα  <br>
            πατροκασιγνήτοιο μιγήμεναι ἐν παλάμῃσι.  <br>
        </P>
        <P><A>21.470</A>  τὸν δὲ κασιγνήτη μάλα νείκεσε πότνια θηρῶν  <br>
            Ἄρτεμις ἀγροτέρη, καὶ ὀνείδειον φάτο μῦθον:  <br>
            φεύγεις δὴ ἑκάεργε, Ποσειδάωνι δὲ νίκην  <br>
            πᾶσαν ἐπέτρεψας, μέλεον δέ οἱ εὖχος ἔδωκας:  <br>
            νηπύτιε τί νυ τόξον ἔχεις ἀνεμώλιον αὔτως;  <br>
            μή σευ νῦν ἔτι πατρὸς ἐνὶ μεγάροισιν ἀκούσω  <br>
            εὐχομένου, ὡς τὸ πρὶν ἐν ἀθανάτοισι θεοῖσιν,  <br>
            ἄντα Ποσειδάωνος ἐναντίβιον πολεμίζειν.  <br>
            ὣς φάτο, τὴν δ' οὔ τι προσέφη ἑκάεργος Ἀπόλλων,  <br>
        </P>
        <P><A>21.479</A>  ἀλλὰ χολωσαμένη Διὸς αἰδοίη παράκοιτις  <br>
            νείκεσεν ἰοχέαιραν ὀνειδείοις ἐπέεσσι:  <br>
            πῶς δὲ σὺ νῦν μέμονας κύον ἀδεὲς ἀντί' ἐμεῖο  <br>
            στήσεσθαι; χαλεπή τοι ἐγὼ μένος ἀντιφέρεσθαι  <br>
            τοξοφόρῳ περ ἐούσῃ, ἐπεὶ σὲ λέοντα γυναιξὶ  <br>
            Ζεὺς θῆκεν, καὶ ἔδωκε κατακτάμεν ἥν κ' ἐθέλῃσθα.  <br>
            ἤτοι βέλτερόν ἐστι κατ' οὔρεα θῆρας ἐναίρειν  <br>
            ἀγροτέρας τ' ἐλάφους ἢ κρείσσοσιν ἶφι μάχεσθαι.  <br>
            εἰ δ' ἐθέλεις πολέμοιο δαήμεναι, ὄφρ' ἐῢ εἰδῇς  <br>
            ὅσσον φερτέρη εἴμ', ὅτι μοι μένος ἀντιφερίζεις.  <br>
        </P>
        <P><A>21.489</A>  ἦ ῥα, καὶ ἀμφοτέρας ἐπὶ καρπῷ χεῖρας ἔμαρπτε  <br>
            σκαιῇ, δεξιτερῇ δ' ἄρ' ἀπ' ὤμων αἴνυτο τόξα,  <br>
            αὐτοῖσιν δ' ἄρ' ἔθεινε παρ' οὔατα μειδιόωσα  <br>
            ἐντροπαλιζομένην: ταχέες δ' ἔκπιπτον ὀϊστοί.  <br>
            δακρυόεσσα δ' ὕπαιθα θεὰ φύγεν ὥς τε πέλεια,  <br>
            ἥ ῥά θ' ὑπ' ἴρηκος κοίλην εἰσέπτατο πέτρην  <br>
            χηραμόν: οὐδ' ἄρα τῇ γε ἁλώμεναι αἴσιμον ἦεν:  <br>
            ὣς ἣ δακρυόεσσα φύγεν, λίπε δ' αὐτόθι τόξα.  <br>
        </P>
        <P><A>21.497</A>  Λητὼ δὲ προσέειπε διάκτορος ἀργεϊφόντης:  <br>
            Λητοῖ ἐγὼ δέ τοι οὔ τι μαχήσομαι: ἀργαλέον δὲ  <br>
            πληκτίζεσθ' ἀλόχοισι Διὸς νεφεληγερέταο:  <br>
            ἀλλὰ μάλα πρόφρασσα μετ' ἀθανάτοισι θεοῖσιν  <br>
            εὔχεσθαι ἐμὲ νικῆσαι κρατερῆφι βίηφιν.  <br>
        </P>
        <P><A>21.502</A>  ὣς ἄρ' ἔφη, Λητὼ δὲ συναίνυτο καμπύλα τόξα  <br>
            πεπτεῶτ' ἄλλυδις ἄλλα μετὰ στροφάλιγγι κονίης.  <br>
            ἣ μὲν τόξα λαβοῦσα πάλιν κίε θυγατέρος ἧς:  <br>
        </P>
        <P><A>21.505</A>  ἣ δ' ἄρ' Ὄλυμπον ἵκανε Διὸς ποτὶ χαλκοβατὲς δῶ,  <br>
            δακρυόεσσα δὲ πατρὸς ἐφέζετο γούνασι κούρη,  <br>
            ἀμφὶ δ' ἄρ' ἀμβρόσιος ἑανὸς τρέμε: τὴν δὲ προτὶ οἷ  <br>
            εἷλε πατὴρ Κρονίδης, καὶ ἀνείρετο ἡδὺ γελάσσας:  <br>
            τίς νύ σε τοιάδ' ἔρεξε φίλον τέκος Οὐρανιώνων  <br>
            μαψιδίως, ὡς εἴ τι κακὸν ῥέζουσαν ἐνωπῇ;  <br>
            τὸν δ' αὖτε προσέειπεν ἐϋστέφανος κελαδεινή:  <br>
            σή μ' ἄλοχος στυφέλιξε πάτερ λευκώλενος Ἥρη,  <br>
            ἐξ ἧς ἀθανάτοισιν ἔρις καὶ νεῖκος ἐφῆπται.  <br>
        </P>
        <P><A>21.514</A>  ὣς οἳ μὲν τοιαῦτα πρὸς ἀλλήλους ἀγόρευον:  <br>
            αὐτὰρ Ἀπόλλων Φοῖβος ἐδύσετο Ἴλιον ἱρήν:  <br>
            μέμβλετο γάρ οἱ τεῖχος ἐϋδμήτοιο πόληος  <br>
            μὴ Δαναοὶ πέρσειαν ὑπὲρ μόρον ἤματι κείνῳ.  <br>
        </P>
        <P><A>21.518</A>  οἳ δ' ἄλλοι πρὸς Ὄλυμπον ἴσαν θεοὶ αἰὲν ἐόντες,  <br>
            οἳ μὲν χωόμενοι, οἳ δὲ μέγα κυδιόωντες:  <br>
            κὰδ δ' ἷζον παρὰ πατρὶ κελαινεφεῖ: αὐτὰρ Ἀχιλλεὺς  <br>
        </P>
        <P><A>21.521</A>  Τρῶας ὁμῶς αὐτούς τ' ὄλεκεν καὶ μώνυχας ἵππους.  <br>
            ὡς δ' ὅτε καπνὸς ἰὼν εἰς οὐρανὸν εὐρὺν ἵκηται  <br>
            ἄστεος αἰθομένοιο, θεῶν δέ ἑ μῆνις ἀνῆκε,  <br>
            πᾶσι δ' ἔθηκε πόνον, πολλοῖσι δὲ κήδε' ἐφῆκεν,  <br>
            ὣς Ἀχιλεὺς Τρώεσσι πόνον καὶ κήδε' ἔθηκεν.  <br>
        </P>
        <P><A>21.526</A>  ἑστήκει δ' ὃ γέρων Πρίαμος θείου ἐπὶ πύργου,  <br>
            ἐς δ' ἐνόησ' Ἀχιλῆα πελώριον: αὐτὰρ ὑπ' αὐτοῦ  <br>
            Τρῶες ἄφαρ κλονέοντο πεφυζότες, οὐδέ τις ἀλκὴ  <br>
        </P>
        <P><A>21.529</A>  γίγνεθ': ὃ δ' οἰμώξας ἀπὸ πύργου βαῖνε χαμᾶζε  <br>
            ὀτρύνων παρὰ τεῖχος ἀγακλειτοὺς πυλαωρούς:  <br>
            πεπταμένας ἐν χερσὶ πύλας ἔχετ' εἰς ὅ κε λαοὶ  <br>
            ἔλθωσι προτὶ ἄστυ πεφυζότες: ἦ γὰρ Ἀχιλλεὺς  <br>
            ἐγγὺς ὅδε κλονέων: νῦν οἴω λοίγι' ἔσεσθαι.  <br>
            αὐτὰρ ἐπεί κ' ἐς τεῖχος ἀναπνεύσωσιν ἀλέντες,  <br>
            αὖτις ἐπανθέμεναι σανίδας πυκινῶς ἀραρυίας:  <br>
            δείδια γὰρ μὴ οὖλος ἀνὴρ ἐς τεῖχος ἅληται.  <br>
        </P>
        <P><A>21.537</A>  ὣς ἔφαθ', οἳ δ' ἄνεσάν τε πύλας καὶ ἀπῶσαν ὀχῆας:  <br>
            αἳ δὲ πετασθεῖσαι τεῦξαν φάος: αὐτὰρ Ἀπόλλων  <br>
            ἀντίος ἐξέθορε Τρώων ἵνα λοιγὸν ἀλάλκοι.  <br>
            οἳ δ' ἰθὺς πόλιος καὶ τείχεος ὑψηλοῖο  <br>
            δίψῃ καρχαλέοι κεκονιμένοι ἐκ πεδίοιο  <br>
            φεῦγον: ὃ δὲ σφεδανὸν ἔφεπ' ἔγχεϊ, λύσσα δέ οἱ κῆρ  <br>
            αἰὲν ἔχε κρατερή, μενέαινε δὲ κῦδος ἀρέσθαι.  <br>
        </P>
        <P><A>21.544</A>  ἔνθά κεν ὑψίπυλον Τροίην ἕλον υἷες Ἀχαιῶν,  <br>
            εἰ μὴ Ἀπόλλων Φοῖβος Ἀγήνορα δῖον ἀνῆκε  <br>
            φῶτ' Ἀντήνορος υἱὸν ἀμύμονά τε κρατερόν τε.  <br>
            ἐν μέν οἱ κραδίῃ θάρσος βάλε, πὰρ δέ οἱ αὐτὸς  <br>
            ἔστη, ὅπως θανάτοιο βαρείας χεῖρας ἀλάλκοι  <br>
            φηγῷ κεκλιμένος: κεκάλυπτο δ' ἄρ' ἠέρι πολλῇ.  <br>
        </P>
        <P><A>21.550</A>  αὐτὰρ ὅ γ' ὡς ἐνόησεν Ἀχιλλῆα πτολίπορθον  <br>
            ἔστη, πολλὰ δέ οἱ κραδίη πόρφυρε μένοντι:  <br>
            ὀχθήσας δ' ἄρα εἶπε πρὸς ὃν μεγαλήτορα θυμόν:  <br>
            ὤ μοι ἐγών: εἰ μέν κεν ὑπὸ κρατεροῦ Ἀχιλῆος  <br>
            φεύγω, τῇ περ οἱ ἄλλοι ἀτυζόμενοι κλονέονται,  <br>
            αἱρήσει με καὶ ὧς, καὶ ἀνάλκιδα δειροτομήσει.  <br>
        </P>
        <P><A>21.556</A>  εἰ δ' ἂν ἐγὼ τούτους μὲν ὑποκλονέεσθαι ἐάσω  <br>
            Πηλεΐδῃ Ἀχιλῆϊ, ποσὶν δ' ἀπὸ τείχεος ἄλλῃ  <br>
            φεύγω πρὸς πεδίον Ἰλήϊον, ὄφρ' ἂν ἵκωμαι  <br>
            Ἴδης τε κνημοὺς κατά τε ῥωπήϊα δύω:  <br>
            ἑσπέριος δ' ἂν ἔπειτα λοεσσάμενος ποταμοῖο  <br>
            ἱδρῶ ἀποψυχθεὶς προτὶ Ἴλιον ἀπονεοίμην:  <br>
        </P>
        <P><A>21.562</A>  ἀλλὰ τί ἤ μοι ταῦτα φίλος διελέξατο θυμός;  <br>
            μή μ' ἀπαειρόμενον πόλιος πεδίον δὲ νοήσῃ  <br>
            καί με μεταΐξας μάρψῃ ταχέεσσι πόδεσσιν.  <br>
            οὐκέτ' ἔπειτ' ἔσται θάνατον καὶ κῆρας ἀλύξαι:  <br>
            λίην γὰρ κρατερὸς περὶ πάντων ἔστ' ἀνθρώπων.  <br>
        </P>
        <P><A>21.567</A>  εἰ δέ κέ οἱ προπάροιθε πόλεος κατεναντίον ἔλθω:  <br>
            καὶ γάρ θην τούτῳ τρωτὸς χρὼς ὀξέϊ χαλκῷ,  <br>
            ἐν δὲ ἴα ψυχή, θνητὸν δέ ἕ φασ' ἄνθρωποι  <br>
            ἔμμεναι: αὐτάρ οἱ Κρονίδης Ζεὺς κῦδος ὀπάζει.  <br>
            ὣς εἰπὼν Ἀχιλῆα ἀλεὶς μένεν, ἐν δέ οἱ ἦτορ  <br>
            ἄλκιμον ὁρμᾶτο πτολεμίζειν ἠδὲ μάχεσθαι.  <br>
        </P>
        <P><A>21.573</A>  ἠΰτε πάρδαλις εἶσι βαθείης ἐκ ξυλόχοιο  <br>
            ἀνδρὸς θηρητῆρος ἐναντίον, οὐδέ τι θυμῷ  <br>
            ταρβεῖ οὐδὲ φοβεῖται, ἐπεί κεν ὑλαγμὸν ἀκούσῃ:  <br>
            εἴ περ γὰρ φθάμενός μιν ἢ οὐτάσῃ ἠὲ βάλῃσιν,  <br>
            ἀλλά τε καὶ περὶ δουρὶ πεπαρμένη οὐκ ἀπολήγει  <br>
            ἀλκῆς, πρίν γ' ἠὲ ξυμβλήμεναι ἠὲ δαμῆναι:  <br>
            ὣς Ἀντήνορος υἱὸς ἀγαυοῦ δῖος Ἀγήνωρ  <br>
            οὐκ ἔθελεν φεύγειν, πρὶν πειρήσαιτ' Ἀχιλῆος.  <br>
        </P>
        <P><A>21.581</A>  ἀλλ' ὅ γ' ἄρ' ἀσπίδα μὲν πρόσθ' ἔσχετο πάντοσ' ἐΐσην,  <br>
            ἐγχείῃ δ' αὐτοῖο τιτύσκετο, καὶ μέγ' ἀΰτει:  <br>
            ἦ δή που μάλ' ἔολπας ἐνὶ φρεσὶ φαίδιμ' Ἀχιλλεῦ  <br>
            ἤματι τῷδε πόλιν πέρσειν Τρώων ἀγερώχων  <br>
            νηπύτι': ἦ τ' ἔτι πολλὰ τετεύξεται ἄλγε' ἐπ' αὐτῇ.  <br>
            ἐν γάρ οἱ πολέες τε καὶ ἄλκιμοι ἀνέρες εἰμέν,  <br>
            οἳ καὶ πρόσθε φίλων τοκέων ἀλόχων τε καὶ υἱῶν  <br>
            Ἴλιον εἰρυόμεσθα: σὺ δ' ἐνθάδε πότμον ἐφέψεις  <br>
            ὧδ' ἔκπαγλος ἐὼν καὶ θαρσαλέος πολεμιστής.  <br>
        </P>
        <P><A>21.590</A>  ἦ ῥα, καὶ ὀξὺν ἄκοντα βαρείης χειρὸς ἀφῆκε,  <br>
            καί ῥ' ἔβαλε κνήμην ὑπὸ γούνατος οὐδ' ἀφάμαρτεν.  <br>
            ἀμφὶ δέ οἱ κνημὶς νεοτεύκτου κασσιτέροιο  <br>
            σμερδαλέον κονάβησε: πάλιν δ' ἀπὸ χαλκὸς ὄρουσε  <br>
            βλημένου, οὐδ' ἐπέρησε, θεοῦ δ' ἠρύκακε δῶρα.  <br>
        </P>
        <P><A>21.595</A>  Πηλεΐδης δ' ὁρμήσατ' Ἀγήνορος ἀντιθέοιο  <br>
            δεύτερος: οὐδ' ἔτ' ἔασεν Ἀπόλλων κῦδος ἀρέσθαι,  <br>
            ἀλλά μιν ἐξήρπαξε, κάλυψε δ' ἄρ' ἠέρι πολλῇ,  <br>
            ἡσύχιον δ' ἄρα μιν πολέμου ἔκπεμπε νέεσθαι.  <br>
        </P>
        <P><A>21.599</A>  αὐτὰρ ὃ Πηλεΐωνα δόλῳ ἀποέργαθε λαοῦ:  <br>
            αὐτῷ γὰρ ἑκάεργος Ἀγήνορι πάντα ἐοικὼς  <br>
            ἔστη πρόσθε ποδῶν, ὃ δ' ἐπέσσυτο ποσσὶ διώκειν:  <br>
            εἷος ὃ τὸν πεδίοιο διώκετο πυροφόροιο  <br>
            τρέψας πὰρ ποταμὸν βαθυδινήεντα Σκάμανδρον  <br>
            τυτθὸν ὑπεκπροθέοντα: δόλῳ δ' ἄρ' ἔθελγεν Ἀπόλλων  <br>
            ὡς αἰεὶ ἔλποιτο κιχήσεσθαι ποσὶν οἷσι:  <br>
        </P>
        <P><A>21.606</A>  τόφρ' ἄλλοι Τρῶες πεφοβημένοι ἦλθον ὁμίλῳ  <br>
            ἀσπάσιοι προτὶ ἄστυ, πόλις δ' ἔμπλητο ἀλέντων.  <br>
            οὐδ' ἄρα τοί γ' ἔτλαν πόλιος καὶ τείχεος ἐκτὸς  <br>
            μεῖναι ἔτ' ἀλλήλους, καὶ γνώμεναι ὅς τε πεφεύγοι  <br>
            ὅς τ' ἔθαν' ἐν πολέμῳ: ἀλλ' ἐσσυμένως ἐσέχυντο  <br>
            ἐς πόλιν, ὅν τινα τῶν γε πόδες καὶ γοῦνα σαώσαι.  <br>
        </P>
        <h4>ΙΛΙΑΔΟΣ Χ</h4>
        <P><A>22.1</A>  ὣς οἳ μὲν κατὰ ἄστυ πεφυζότες ἠΰτε νεβροὶ  <br>
            ἱδρῶ ἀπεψύχοντο πίον τ' ἀκέοντό τε δίψαν  <br>
            κεκλιμένοι καλῇσιν ἐπάλξεσιν: αὐτὰρ Ἀχαιοὶ  <br>
            τείχεος ἆσσον ἴσαν σάκε' ὤμοισι κλίναντες.  <br>
        </P>
        <P><A>22.5</A>  Ἕκτορα δ' αὐτοῦ μεῖναι ὀλοιὴ μοῖρα πέδησεν  <br>
            Ἰλίου προπάροιθε πυλάων τε Σκαιάων.  <br>
        </P>
        <P><A>22.7</A>  αὐτὰρ Πηλείωνα προσηύδα Φοῖβος Ἀπόλλων:  <br>
            τίπτέ με Πηλέος υἱὲ ποσὶν ταχέεσσι διώκεις  <br>
            αὐτὸς θνητὸς ἐὼν θεὸν ἄμβροτον; οὐδέ νύ πώ με  <br>
            ἔγνως ὡς θεός εἰμι, σὺ δ' ἀσπερχὲς μενεαίνεις.  <br>
            ἦ νύ τοι οὔ τι μέλει Τρώων πόνος, οὓς ἐφόβησας,  <br>
            οἳ δή τοι εἰς ἄστυ ἄλεν, σὺ δὲ δεῦρο λιάσθης.  <br>
            οὐ μέν με κτενέεις, ἐπεὶ οὔ τοι μόρσιμός εἰμι.  <br>
        </P>
        <P><A>22.14</A>  τὸν δὲ μέγ' ὀχθήσας προσέφη πόδας ὠκὺς Ἀχιλλεύς:  <br>
            ἔβλαψάς μ' ἑκάεργε θεῶν ὀλοώτατε πάντων  <br>
            ἐνθάδε νῦν τρέψας ἀπὸ τείχεος: ἦ κ' ἔτι πολλοὶ  <br>
            γαῖαν ὀδὰξ εἷλον πρὶν Ἴλιον εἰσαφικέσθαι.  <br>
            νῦν δ' ἐμὲ μὲν μέγα κῦδος ἀφείλεο, τοὺς δὲ σάωσας  <br>
            ῥηϊδίως, ἐπεὶ οὔ τι τίσιν γ' ἔδεισας ὀπίσσω.  <br>
            ἦ σ' ἂν τισαίμην, εἴ μοι δύναμίς γε παρείη.  <br>
        </P>
        <P><A>22.21</A>  ὣς εἰπὼν προτὶ ἄστυ μέγα φρονέων ἐβεβήκει,  <br>
            σευάμενος ὥς θ' ἵππος ἀεθλοφόρος σὺν ὄχεσφιν,  <br>
            ὅς ῥά τε ῥεῖα θέῃσι τιταινόμενος πεδίοιο:  <br>
            ὣς Ἀχιλεὺς λαιψηρὰ πόδας καὶ γούνατ' ἐνώμα.  <br>
        </P>
        <P><A>22.25</A>  τὸν δ' ὃ γέρων Πρίαμος πρῶτος ἴδεν ὀφθαλμοῖσι  <br>
            παμφαίνονθ' ὥς τ' ἀστέρ' ἐπεσσύμενον πεδίοιο,  <br>
            ὅς ῥά τ' ὀπώρης εἶσιν, ἀρίζηλοι δέ οἱ αὐγαὶ  <br>
            φαίνονται πολλοῖσι μετ' ἀστράσι νυκτὸς ἀμολγῷ,  <br>
            ὅν τε κύν' Ὠρίωνος ἐπίκλησιν καλέουσι.  <br>
            λαμπρότατος μὲν ὅ γ' ἐστί, κακὸν δέ τε σῆμα τέτυκται,  <br>
            καί τε φέρει πολλὸν πυρετὸν δειλοῖσι βροτοῖσιν:  <br>
            ὣς τοῦ χαλκὸς ἔλαμπε περὶ στήθεσσι θέοντος.  <br>
        </P>
        <P><A>22.33</A>  ᾤμωξεν δ' ὃ γέρων, κεφαλὴν δ' ὅ γε κόψατο χερσὶν  <br>
            ὑψόσ' ἀνασχόμενος, μέγα δ' οἰμώξας ἐγεγώνει  <br>
            λισσόμενος φίλον υἱόν: ὃ δὲ προπάροιθε πυλάων  <br>
            ἑστήκει ἄμοτον μεμαὼς Ἀχιλῆϊ μάχεσθαι:  <br>
        </P>
        <P><A>22.37</A>  τὸν δ' ὃ γέρων ἐλεεινὰ προσηύδα χεῖρας ὀρεγνύς:  <br>
            Ἕκτορ μή μοι μίμνε φίλον τέκος ἀνέρα τοῦτον  <br>
            οἶος ἄνευθ' ἄλλων, ἵνα μὴ τάχα πότμον ἐπίσπῃς  <br>
            Πηλεΐωνι δαμείς, ἐπεὶ ἦ πολὺ φέρτερός ἐστι  <br>
        </P>
        <P><A>22.41</A>  σχέτλιος: αἴθε θεοῖσι φίλος τοσσόνδε γένοιτο  <br>
            ὅσσον ἐμοί: τάχα κέν ἑ κύνες καὶ γῦπες ἔδοιεν  <br>
            κείμενον: ἦ κέ μοι αἰνὸν ἀπὸ πραπίδων ἄχος ἔλθοι:  <br>
            ὅς μ' υἱῶν πολλῶν τε καὶ ἐσθλῶν εὖνιν ἔθηκε  <br>
            κτείνων καὶ περνὰς νήσων ἔπι τηλεδαπάων.  <br>
        </P>
        <P><A>22.46</A>  καὶ γὰρ νῦν δύο παῖδε Λυκάονα καὶ Πολύδωρον  <br>
            οὐ δύναμαι ἰδέειν Τρώων εἰς ἄστυ ἀλέντων,  <br>
            τούς μοι Λαοθόη τέκετο κρείουσα γυναικῶν.  <br>
            ἀλλ' εἰ μὲν ζώουσι μετὰ στρατῷ, ἦ τ' ἂν ἔπειτα  <br>
            χαλκοῦ τε χρυσοῦ τ' ἀπολυσόμεθ', ἔστι γὰρ ἔνδον:  <br>
            πολλὰ γὰρ ὤπασε παιδὶ γέρων ὀνομάκλυτος Ἄλτης.  <br>
            εἰ δ' ἤδη τεθνᾶσι καὶ εἰν Ἀΐδαο δόμοισιν,  <br>
            ἄλγος ἐμῷ θυμῷ καὶ μητέρι τοὶ τεκόμεσθα:  <br>
        </P>
        <P><A>22.54</A>  λαοῖσιν δ' ἄλλοισι μινυνθαδιώτερον ἄλγος  <br>
            ἔσσεται, ἢν μὴ καὶ σὺ θάνῃς Ἀχιλῆϊ δαμασθείς.  <br>
        </P>
        <P><A>22.56</A>  ἀλλ' εἰσέρχεο τεῖχος ἐμὸν τέκος, ὄφρα σαώσῃς  <br>
            Τρῶας καὶ Τρῳάς, μὴ δὲ μέγα κῦδος ὀρέξῃς  <br>
            Πηλεΐδῃ, αὐτὸς δὲ φίλης αἰῶνος ἀμερθῇς.  <br>
        </P>
        <P><A>22.59</A>  πρὸς δ' ἐμὲ τὸν δύστηνον ἔτι φρονέοντ' ἐλέησον  <br>
            δύσμορον, ὅν ῥα πατὴρ Κρονίδης ἐπὶ γήραος οὐδῷ  <br>
            αἴσῃ ἐν ἀργαλέῃ φθίσει κακὰ πόλλ' ἐπιδόντα  <br>
            υἷάς τ' ὀλλυμένους ἑλκηθείσας τε θύγατρας,  <br>
            καὶ θαλάμους κεραϊζομένους, καὶ νήπια τέκνα  <br>
            βαλλόμενα προτὶ γαίῃ ἐν αἰνῇ δηϊοτῆτι,  <br>
            ἑλκομένας τε νυοὺς ὀλοῇς ὑπὸ χερσὶν Ἀχαιῶν.  <br>
        </P>
        <P><A>22.66</A>  αὐτὸν δ' ἂν πύματόν με κύνες πρώτῃσι θύρῃσιν  <br>
            ὠμησταὶ ἐρύουσιν, ἐπεί κέ τις ὀξέϊ χαλκῷ  <br>
            τύψας ἠὲ βαλὼν ῥεθέων ἐκ θυμὸν ἕληται,  <br>
            οὓς τρέφον ἐν μεγάροισι τραπεζῆας θυραωρούς,  <br>
            οἵ κ' ἐμὸν αἷμα πιόντες ἀλύσσοντες περὶ θυμῷ  <br>
        </P>
        <P><A>22.71</A>  κείσοντ' ἐν προθύροισι. νέῳ δέ τε πάντ' ἐπέοικεν  <br>
            ἄρηϊ κταμένῳ δεδαϊγμένῳ ὀξέϊ χαλκῷ  <br>
            κεῖσθαι: πάντα δὲ καλὰ θανόντι περ ὅττι φανήῃ:  <br>
            ἀλλ' ὅτε δὴ πολιόν τε κάρη πολιόν τε γένειον  <br>
            αἰδῶ τ' αἰσχύνωσι κύνες κταμένοιο γέροντος,  <br>
            τοῦτο δὴ οἴκτιστον πέλεται δειλοῖσι βροτοῖσιν.  <br>
            ἦ ῥ' ὃ γέρων, πολιὰς δ' ἄρ' ἀνὰ τρίχας ἕλκετο χερσὶ  <br>
            τίλλων ἐκ κεφαλῆς: οὐδ' Ἕκτορι θυμὸν ἔπειθε.  <br>
        </P>
        <P><A>22.79</A>  μήτηρ δ' αὖθ' ἑτέρωθεν ὀδύρετο δάκρυ χέουσα  <br>
            κόλπον ἀνιεμένη, ἑτέρηφι δὲ μαζὸν ἀνέσχε:  <br>
            καί μιν δάκρυ χέουσ' ἔπεα πτερόεντα προσηύδα:  <br>
            Ἕκτορ τέκνον ἐμὸν τάδε τ' αἴδεο καί μ' ἐλέησον  <br>
            αὐτήν, εἴ ποτέ τοι λαθικηδέα μαζὸν ἐπέσχον:  <br>
            τῶν μνῆσαι φίλε τέκνον ἄμυνε δὲ δήϊον ἄνδρα  <br>
            τείχεος ἐντὸς ἐών, μὴ δὲ πρόμος ἵστασο τούτῳ  <br>
        </P>
        <P><A>22.86</A>  σχέτλιος: εἴ περ γάρ σε κατακτάνῃ, οὔ σ' ἔτ' ἔγωγε  <br>
            κλαύσομαι ἐν λεχέεσσι φίλον θάλος, ὃν τέκον αὐτή,  <br>
            οὐδ' ἄλοχος πολύδωρος: ἄνευθε δέ σε μέγα νῶϊν  <br>
            Ἀργείων παρὰ νηυσὶ κύνες ταχέες κατέδονται.  <br>
            ὣς τώ γε κλαίοντε προσαυδήτην φίλον υἱὸν  <br>
            πολλὰ λισσομένω: οὐδ' Ἕκτορι θυμὸν ἔπειθον,  <br>
        </P>
        <P><A>22.92</A>  ἀλλ' ὅ γε μίμν' Ἀχιλῆα πελώριον ἆσσον ἰόντα.  <br>
            ὡς δὲ δράκων ἐπὶ χειῇ ὀρέστερος ἄνδρα μένῃσι  <br>
            βεβρωκὼς κακὰ φάρμακ', ἔδυ δέ τέ μιν χόλος αἰνός,  <br>
            σμερδαλέον δὲ δέδορκεν ἑλισσόμενος περὶ χειῇ:  <br>
            ὣς Ἕκτωρ ἄσβεστον ἔχων μένος οὐχ ὑπεχώρει  <br>
            πύργῳ ἔπι προὔχοντι φαεινὴν ἀσπίδ' ἐρείσας:  <br>
        </P>
        <P><A>22.98</A>  ὀχθήσας δ' ἄρα εἶπε πρὸς ὃν μεγαλήτορα θυμόν:  <br>
            ὤ μοι ἐγών, εἰ μέν κε πύλας καὶ τείχεα δύω,  <br>
            Πουλυδάμας μοι πρῶτος ἐλεγχείην ἀναθήσει,  <br>
            ὅς μ' ἐκέλευε Τρωσὶ ποτὶ πτόλιν ἡγήσασθαι  <br>
            νύχθ' ὕπο τήνδ' ὀλοὴν ὅτε τ' ὤρετο δῖος Ἀχιλλεύς.  <br>
            ἀλλ' ἐγὼ οὐ πιθόμην: ἦ τ' ἂν πολὺ κέρδιον ἦεν.  <br>
        </P>
        <P><A>22.104</A>  νῦν δ' ἐπεὶ ὤλεσα λαὸν ἀτασθαλίῃσιν ἐμῇσιν,  <br>
            αἰδέομαι Τρῶας καὶ Τρῳάδας ἑλκεσιπέπλους,  <br>
            μή ποτέ τις εἴπῃσι κακώτερος ἄλλος ἐμεῖο:  <br>
            Ἕκτωρ ἧφι βίηφι πιθήσας ὤλεσε λαόν.  <br>
        </P>
        <P><A>22.108</A>  ὣς ἐρέουσιν: ἐμοὶ δὲ τότ' ἂν πολὺ κέρδιον εἴη  <br>
            ἄντην ἢ Ἀχιλῆα κατακτείναντα νέεσθαι,  <br>
            ἠέ κεν αὐτῷ ὀλέσθαι ἐϋκλειῶς πρὸ πόληος.  <br>
        </P>
        <P><A>22.111</A>  εἰ δέ κεν ἀσπίδα μὲν καταθείομαι ὀμφαλόεσσαν  <br>
            καὶ κόρυθα βριαρήν, δόρυ δὲ πρὸς τεῖχος ἐρείσας  <br>
            αὐτὸς ἰὼν Ἀχιλῆος ἀμύμονος ἀντίος ἔλθω  <br>
            καί οἱ ὑπόσχωμαι Ἑλένην καὶ κτήμαθ' ἅμ' αὐτῇ,  <br>
            πάντα μάλ' ὅσσά τ' Ἀλέξανδρος κοίλῃς ἐνὶ νηυσὶν  <br>
            ἠγάγετο Τροίηνδ', ἥ τ' ἔπλετο νείκεος ἀρχή,  <br>
        </P>
        <P><A>22.117</A>  δωσέμεν Ἀτρεΐδῃσιν ἄγειν, ἅμα δ' ἀμφὶς Ἀχαιοῖς  <br>
            ἄλλ' ἀποδάσσεσθαι ὅσα τε πτόλις ἥδε κέκευθε:  <br>
            Τρωσὶν δ' αὖ μετόπισθε γερούσιον ὅρκον ἕλωμαι  <br>
            μή τι κατακρύψειν, ἀλλ' ἄνδιχα πάντα δάσασθαι  <br>
            κτῆσιν ὅσην πτολίεθρον ἐπήρατον ἐντὸς ἐέργει:  <br>
        </P>
        <P><A>22.122</A>  ἀλλὰ τί ἤ μοι ταῦτα φίλος διελέξατο θυμός;  <br>
            μή μιν ἐγὼ μὲν ἵκωμαι ἰών, ὃ δέ μ' οὐκ ἐλεήσει  <br>
            οὐδέ τί μ' αἰδέσεται, κτενέει δέ με γυμνὸν ἐόντα  <br>
            αὔτως ὥς τε γυναῖκα, ἐπεί κ' ἀπὸ τεύχεα δύω.  <br>
        </P>
        <P><A>22.126</A>  οὐ μέν πως νῦν ἔστιν ἀπὸ δρυὸς οὐδ' ἀπὸ πέτρης  <br>
            τῷ ὀαριζέμεναι, ἅ τε παρθένος ἠΐθεός τε  <br>
            παρθένος ἠΐθεός τ' ὀαρίζετον ἀλλήλοιιν.  <br>
            βέλτερον αὖτ' ἔριδι ξυνελαυνέμεν ὅττι τάχιστα:  <br>
            εἴδομεν ὁπποτέρῳ κεν Ὀλύμπιος εὖχος ὀρέξῃ.  <br>
        </P>
        <P><A>22.131</A>  ὣς ὅρμαινε μένων, ὃ δέ οἱ σχεδὸν ἦλθεν Ἀχιλλεὺς  <br>
            ἶσος Ἐνυαλίῳ κορυθάϊκι πτολεμιστῇ  <br>
            σείων Πηλιάδα μελίην κατὰ δεξιὸν ὦμον  <br>
            δεινήν: ἀμφὶ δὲ χαλκὸς ἐλάμπετο εἴκελος αὐγῇ  <br>
            ἢ πυρὸς αἰθομένου ἢ ἠελίου ἀνιόντος.  <br>
        </P>
        <P><A>22.136</A>  Ἕκτορα δ', ὡς ἐνόησεν, ἕλε τρόμος: οὐδ' ἄρ' ἔτ' ἔτλη  <br>
            αὖθι μένειν, ὀπίσω δὲ πύλας λίπε, βῆ δὲ φοβηθείς:  <br>
            Πηλεΐδης δ' ἐπόρουσε ποσὶ κραιπνοῖσι πεποιθώς.  <br>
        </P>
        <P><A>22.139</A>  ἠΰτε κίρκος ὄρεσφιν ἐλαφρότατος πετεηνῶν  <br>
            ῥηϊδίως οἴμησε μετὰ τρήρωνα πέλειαν,  <br>
            ἣ δέ θ' ὕπαιθα φοβεῖται, ὃ δ' ἐγγύθεν ὀξὺ λεληκὼς  <br>
            ταρφέ' ἐπαΐσσει, ἑλέειν τέ ἑ θυμὸς ἀνώγει:  <br>
            ὣς ἄρ' ὅ γ' ἐμμεμαὼς ἰθὺς πέτετο, τρέσε δ' Ἕκτωρ  <br>
            τεῖχος ὕπο Τρώων, λαιψηρὰ δὲ γούνατ' ἐνώμα.  <br>
        </P>
        <P><A>22.145</A>  οἳ δὲ παρὰ σκοπιὴν καὶ ἐρινεὸν ἠνεμόεντα  <br>
            τείχεος αἰὲν ὑπ' ἐκ κατ' ἀμαξιτὸν ἐσσεύοντο,  <br>
            κρουνὼ δ' ἵκανον καλλιρρόω: ἔνθα δὲ πηγαὶ  <br>
            δοιαὶ ἀναΐσσουσι Σκαμάνδρου δινήεντος.  <br>
        </P>
        <P><A>22.149</A>  ἣ μὲν γάρ θ' ὕδατι λιαρῷ ῥέει, ἀμφὶ δὲ καπνὸς  <br>
            γίγνεται ἐξ αὐτῆς ὡς εἰ πυρὸς αἰθομένοιο:  <br>
            ἣ δ' ἑτέρη θέρεϊ προρέει ἐϊκυῖα χαλάζῃ,  <br>
            ἢ χιόνι ψυχρῇ ἢ ἐξ ὕδατος κρυστάλλῳ.  <br>
            ἔνθα δ' ἐπ' αὐτάων πλυνοὶ εὐρέες ἐγγὺς ἔασι  <br>
            καλοὶ λαΐνεοι, ὅθι εἵματα σιγαλόεντα  <br>
            πλύνεσκον Τρώων ἄλοχοι καλαί τε θύγατρες  <br>
            τὸ πρὶν ἐπ' εἰρήνης πρὶν ἐλθεῖν υἷας Ἀχαιῶν.  <br>
        </P>
        <P><A>22.157</A>  τῇ ῥα παραδραμέτην φεύγων ὃ δ' ὄπισθε διώκων:  <br>
            πρόσθε μὲν ἐσθλὸς ἔφευγε, δίωκε δέ μιν μέγ' ἀμείνων  <br>
            καρπαλίμως, ἐπεὶ οὐχ ἱερήϊον οὐδὲ βοείην  <br>
            ἀρνύσθην, ἅ τε ποσσὶν ἀέθλια γίγνεται ἀνδρῶν,  <br>
            ἀλλὰ περὶ ψυχῆς θέον Ἕκτορος ἱπποδάμοιο.  <br>
        </P>
        <P><A>22.162</A>  ὡς δ' ὅτ' ἀεθλοφόροι περὶ τέρματα μώνυχες ἵπποι  <br>
            ῥίμφα μάλα τρωχῶσι: τὸ δὲ μέγα κεῖται ἄεθλον  <br>
            ἢ τρίπος ἠὲ γυνὴ ἀνδρὸς κατατεθνηῶτος:  <br>
            ὣς τὼ τρὶς Πριάμοιο πόλιν πέρι δινηθήτην  <br>
            καρπαλίμοισι πόδεσσι: θεοὶ δ' ἐς πάντες ὁρῶντο:  <br>
        </P>
        <P><A>22.167</A>  τοῖσι δὲ μύθων ἦρχε πατὴρ ἀνδρῶν τε θεῶν τε:  <br>
            ὢ πόποι ἦ φίλον ἄνδρα διωκόμενον περὶ τεῖχος  <br>
            ὀφθαλμοῖσιν ὁρῶμαι: ἐμὸν δ' ὀλοφύρεται ἦτορ  <br>
            Ἕκτορος, ὅς μοι πολλὰ βοῶν ἐπὶ μηρί' ἔκηεν  <br>
            Ἴδης ἐν κορυφῇσι πολυπτύχου, ἄλλοτε δ' αὖτε  <br>
            ἐν πόλει ἀκροτάτῃ: νῦν αὖτέ ἑ δῖος Ἀχιλλεὺς  <br>
            ἄστυ πέρι Πριάμοιο ποσὶν ταχέεσσι διώκει.  <br>
        </P>
        <P><A>22.174</A>  ἀλλ' ἄγετε φράζεσθε θεοὶ καὶ μητιάασθε  <br>
            ἠέ μιν ἐκ θανάτοιο σαώσομεν, ἦέ μιν ἤδη  <br>
            Πηλεΐδῃ Ἀχιλῆϊ δαμάσσομεν ἐσθλὸν ἐόντα.  <br>
        </P>
        <P><A>22.177</A>  τὸν δ' αὖτε προσέειπε θεὰ γλαυκῶπις Ἀθήνη:  <br>
            ὦ πάτερ ἀργικέραυνε κελαινεφὲς οἷον ἔειπες:  <br>
            ἄνδρα θνητὸν ἐόντα πάλαι πεπρωμένον αἴσῃ  <br>
            ἂψ ἐθέλεις θανάτοιο δυσηχέος ἐξαναλῦσαι;  <br>
            ἔρδ': ἀτὰρ οὔ τοι πάντες ἐπαινέομεν θεοὶ ἄλλοι.  <br>
        </P>
        <P><A>22.182</A>  τὴν δ' ἀπαμειβόμενος προσέφη νεφεληγερέτα Ζεύς:  <br>
            θάρσει Τριτογένεια φίλον τέκος: οὔ νύ τι θυμῷ  <br>
            πρόφρονι μυθέομαι, ἐθέλω δέ τοι ἤπιος εἶναι:  <br>
            ἔρξον ὅπῃ δή τοι νόος ἔπλετο, μὴ δ' ἔτ' ἐρώει.  <br>
            ὣς εἰπὼν ὄτρυνε πάρος μεμαυῖαν Ἀθήνην:  <br>
            βῆ δὲ κατ' Οὐλύμποιο καρήνων ἀΐξασα.  <br>
        </P>
        <P><A>22.188</A>  Ἕκτορα δ' ἀσπερχὲς κλονέων ἔφεπ' ὠκὺς Ἀχιλλεύς.  <br>
            ὡς δ' ὅτε νεβρὸν ὄρεσφι κύων ἐλάφοιο δίηται  <br>
            ὄρσας ἐξ εὐνῆς διά τ' ἄγκεα καὶ διὰ βήσσας:  <br>
            τὸν δ' εἴ πέρ τε λάθῃσι καταπτήξας ὑπὸ θάμνῳ,  <br>
            ἀλλά τ' ἀνιχνεύων θέει ἔμπεδον ὄφρά κεν εὕρῃ:  <br>
            ὣς Ἕκτωρ οὐ λῆθε ποδώκεα Πηλεΐωνα.  <br>
        </P>
        <P><A>22.194</A>  ὁσσάκι δ' ὁρμήσειε πυλάων Δαρδανιάων  <br>
            ἀντίον ἀΐξασθαι ἐϋδμήτους ὑπὸ πύργους,  <br>
            εἴ πως οἷ καθύπερθεν ἀλάλκοιεν βελέεσσι,  <br>
            τοσσάκι μιν προπάροιθεν ἀποστρέψασκε παραφθὰς  <br>
            πρὸς πεδίον: αὐτὸς δὲ ποτὶ πτόλιος πέτετ' αἰεί.  <br>
        </P>
        <P><A>22.199</A>  ὡς δ' ἐν ὀνείρῳ οὐ δύναται φεύγοντα διώκειν:  <br>
            οὔτ' ἄρ' ὃ τὸν δύναται ὑποφεύγειν οὔθ' ὃ διώκειν:  <br>
            ὣς ὃ τὸν οὐ δύνατο μάρψαι ποσίν, οὐδ' ὃς ἀλύξαι.  <br>
        </P>
        <P><A>22.202</A>  πῶς δέ κεν Ἕκτωρ κῆρας ὑπεξέφυγεν θανάτοιο,  <br>
            εἰ μή οἱ πύματόν τε καὶ ὕστατον ἤντετ' Ἀπόλλων  <br>
            ἐγγύθεν, ὅς οἱ ἐπῶρσε μένος λαιψηρά τε γοῦνα;  <br>
        </P>
        <P><A>22.205</A>  λαοῖσιν δ' ἀνένευε καρήατι δῖος Ἀχιλλεύς,  <br>
            οὐδ' ἔα ἱέμεναι ἐπὶ Ἕκτορι πικρὰ βέλεμνα,  <br>
            μή τις κῦδος ἄροιτο βαλών, ὃ δὲ δεύτερος ἔλθοι.  <br>
        </P>
        <P><A>22.208</A>  ἀλλ' ὅτε δὴ τὸ τέταρτον ἐπὶ κρουνοὺς ἀφίκοντο,  <br>
            καὶ τότε δὴ χρύσεια πατὴρ ἐτίταινε τάλαντα,  <br>
            ἐν δ' ἐτίθει δύο κῆρε τανηλεγέος θανάτοιο,  <br>
            τὴν μὲν Ἀχιλλῆος, τὴν δ' Ἕκτορος ἱπποδάμοιο,  <br>
            ἕλκε δὲ μέσσα λαβών: ῥέπε δ' Ἕκτορος αἴσιμον ἦμαρ,  <br>
            ᾤχετο δ' εἰς Ἀΐδαο, λίπεν δέ ἑ Φοῖβος Ἀπόλλων.  <br>
        </P>
        <P><A>22.214</A>  Πηλεΐωνα δ' ἵκανε θεὰ γλαυκῶπις Ἀθήνη,  <br>
            ἀγχοῦ δ' ἱσταμένη ἔπεα πτερόεντα προσηύδα:  <br>
            νῦν δὴ νῶι ἔολπα Διῒ φίλε φαίδιμ' Ἀχιλλεῦ  <br>
            οἴσεσθαι μέγα κῦδος Ἀχαιοῖσι προτὶ νῆας  <br>
            Ἕκτορα δῃώσαντε μάχης ἄατόν περ ἐόντα.  <br>
        </P>
        <P><A>22.219</A>  οὔ οἱ νῦν ἔτι γ' ἔστι πεφυγμένον ἄμμε γενέσθαι,  <br>
            οὐδ' εἴ κεν μάλα πολλὰ πάθοι ἑκάεργος Ἀπόλλων  <br>
            προπροκυλινδόμενος πατρὸς Διὸς αἰγιόχοιο.  <br>
            ἀλλὰ σὺ μὲν νῦν στῆθι καὶ ἄμπνυε, τόνδε δ' ἐγώ τοι  <br>
            οἰχομένη πεπιθήσω ἐναντίβιον μαχέσασθαι.  <br>
        </P>
        <P><A>22.224</A>  ὣς φάτ' Ἀθηναίη, ὃ δ' ἐπείθετο, χαῖρε δὲ θυμῷ,  <br>
            στῆ δ' ἄρ' ἐπὶ μελίης χαλκογλώχινος ἐρεισθείς.  <br>
            ἣ δ' ἄρα τὸν μὲν ἔλειπε, κιχήσατο δ' Ἕκτορα δῖον  <br>
            Δηϊφόβῳ ἐϊκυῖα δέμας καὶ ἀτειρέα φωνήν:  <br>
        </P>
        <P><A>22.228</A>  ἀγχοῦ δ' ἱσταμένη ἔπεα πτερόεντα προσηύδα:  <br>
            ἠθεῖ' ἦ μάλα δή σε βιάζεται ὠκὺς Ἀχιλλεὺς  <br>
            ἄστυ πέρι Πριάμοιο ποσὶν ταχέεσσι διώκων:  <br>
            ἀλλ' ἄγε δὴ στέωμεν καὶ ἀλεξώμεσθα μένοντες.  <br>
        </P>
        <P><A>22.232</A>  τὴν δ' αὖτε προσέειπε μέγας κορυθαίολος Ἕκτωρ:  <br>
            Δηΐφοβ' ἦ μέν μοι τὸ πάρος πολὺ φίλτατος ἦσθα  <br>
            γνωτῶν οὓς Ἑκάβη ἠδὲ Πρίαμος τέκε παῖδας:  <br>
            νῦν δ' ἔτι καὶ μᾶλλον νοέω φρεσὶ τιμήσασθαι,  <br>
            ὃς ἔτλης ἐμεῦ εἵνεκ', ἐπεὶ ἴδες ὀφθαλμοῖσι,  <br>
            τείχεος ἐξελθεῖν, ἄλλοι δ' ἔντοσθε μένουσι.  <br>
        </P>
        <P><A>22.238</A>  τὸν δ' αὖτε προσέειπε θεὰ γλαυκῶπις Ἀθήνη:  <br>
            ἠθεῖ' ἦ μὲν πολλὰ πατὴρ καὶ πότνια μήτηρ  <br>
            λίσσονθ' ἑξείης γουνούμενοι, ἀμφὶ δ' ἑταῖροι,  <br>
            αὖθι μένειν: τοῖον γὰρ ὑποτρομέουσιν ἅπαντες:  <br>
            ἀλλ' ἐμὸς ἔνδοθι θυμὸς ἐτείρετο πένθεϊ λυγρῷ.  <br>
        </P>
        <P><A>22.243</A>  νῦν δ' ἰθὺς μεμαῶτε μαχώμεθα, μὴ δέ τι δούρων  <br>
            ἔστω φειδωλή, ἵνα εἴδομεν εἴ κεν Ἀχιλλεὺς  <br>
            νῶϊ κατακτείνας ἔναρα βροτόεντα φέρηται  <br>
            νῆας ἔπι γλαφυράς, ἦ κεν σῷ δουρὶ δαμήῃ.  <br>
        </P>
        <P><A>22.247</A>  ὣς φαμένη καὶ κερδοσύνῃ ἡγήσατ' Ἀθήνη:  <br>
            οἳ δ' ὅτε δὴ σχεδὸν ἦσαν ἐπ' ἀλλήλοισιν ἰόντες,  <br>
            τὸν πρότερος προσέειπε μέγας κορυθαίολος Ἕκτωρ:  <br>
            οὔ σ' ἔτι Πηλέος υἱὲ φοβήσομαι, ὡς τὸ πάρος περ  <br>
            τρὶς περὶ ἄστυ μέγα Πριάμου δίον, οὐδέ ποτ' ἔτλην  <br>
            μεῖναι ἐπερχόμενον: νῦν αὖτέ με θυμὸς ἀνῆκε  <br>
            στήμεναι ἀντία σεῖο: ἕλοιμί κεν ἤ κεν ἁλοίην.  <br>
        </P>
        <P><A>22.254</A>  ἀλλ' ἄγε δεῦρο θεοὺς ἐπιδώμεθα: τοὶ γὰρ ἄριστοι  <br>
            μάρτυροι ἔσσονται καὶ ἐπίσκοποι ἁρμονιάων:  <br>
            οὐ γὰρ ἐγώ σ' ἔκπαγλον ἀεικιῶ, αἴ κεν ἐμοὶ Ζεὺς  <br>
            δώῃ καμμονίην, σὴν δὲ ψυχὴν ἀφέλωμαι:  <br>
            ἀλλ' ἐπεὶ ἄρ κέ σε συλήσω κλυτὰ τεύχε' Ἀχιλλεῦ  <br>
            νεκρὸν Ἀχαιοῖσιν δώσω πάλιν: ὣς δὲ σὺ ῥέζειν.  <br>
        </P>
        <P><A>22.260</A>  τὸν δ' ἄρ' ὑπόδρα ἰδὼν προσέφη πόδας ὠκὺς Ἀχιλλεύς:  <br>
            Ἕκτορ μή μοι ἄλαστε συνημοσύνας ἀγόρευε:  <br>
            ὡς οὐκ ἔστι λέουσι καὶ ἀνδράσιν ὅρκια πιστά,  <br>
            οὐδὲ λύκοι τε καὶ ἄρνες ὁμόφρονα θυμὸν ἔχουσιν,  <br>
            ἀλλὰ κακὰ φρονέουσι διαμπερὲς ἀλλήλοισιν,  <br>
            ὣς οὐκ ἔστ' ἐμὲ καὶ σὲ φιλήμεναι, οὐδέ τι νῶϊν  <br>
            ὅρκια ἔσσονται, πρίν γ' ἢ ἕτερόν γε πεσόντα  <br>
            αἵματος ἆσαι Ἄρηα ταλαύρινον πολεμιστήν.  <br>
        </P>
        <P><A>22.268</A>  παντοίης ἀρετῆς μιμνήσκεο: νῦν σε μάλα χρὴ  <br>
            αἰχμητήν τ' ἔμεναι καὶ θαρσαλέον πολεμιστήν.  <br>
            οὔ τοι ἔτ' ἔσθ' ὑπάλυξις, ἄφαρ δέ σε Παλλὰς Ἀθήνη  <br>
            ἔγχει ἐμῷ δαμάᾳ: νῦν δ' ἀθρόα πάντ' ἀποτίσεις  <br>
            κήδε' ἐμῶν ἑτάρων οὓς ἔκτανες ἔγχεϊ θύων.  <br>
        </P>
        <P><A>22.273</A>  ἦ ῥα, καὶ ἀμπεπαλὼν προΐει δολιχόσκιον ἔγχος:  <br>
            καὶ τὸ μὲν ἄντα ἰδὼν ἠλεύατο φαίδιμος Ἕκτωρ:  <br>
            ἕζετο γὰρ προϊδών, τὸ δ' ὑπέρπτατο χάλκεον ἔγχος,  <br>
            ἐν γαίῃ δ' ἐπάγη: ἀνὰ δ' ἥρπασε Παλλὰς Ἀθήνη,  <br>
            ἂψ δ' Ἀχιλῆϊ δίδου, λάθε δ' Ἕκτορα ποιμένα λαῶν.  <br>
        </P>
        <P><A>22.278</A>  Ἕκτωρ δὲ προσέειπεν ἀμύμονα Πηλεΐωνα:  <br>
            ἤμβροτες, οὐδ' ἄρα πώ τι θεοῖς ἐπιείκελ' Ἀχιλλεῦ  <br>
            ἐκ Διὸς ἠείδης τὸν ἐμὸν μόρον, ἦ τοι ἔφης γε:  <br>
            ἀλλά τις ἀρτιεπὴς καὶ ἐπίκλοπος ἔπλεο μύθων,  <br>
            ὄφρά σ' ὑποδείσας μένεος ἀλκῆς τε λάθωμαι.  <br>
        </P>
        <P><A>22.283</A>  οὐ μέν μοι φεύγοντι μεταφρένῳ ἐν δόρυ πήξεις,  <br>
            ἀλλ' ἰθὺς μεμαῶτι διὰ στήθεσφιν ἔλασσον  <br>
            εἴ τοι ἔδωκε θεός: νῦν αὖτ' ἐμὸν ἔγχος ἄλευαι  <br>
            χάλκεον: ὡς δή μιν σῷ ἐν χροῒ πᾶν κομίσαιο.  <br>
            καί κεν ἐλαφρότερος πόλεμος Τρώεσσι γένοιτο  <br>
            σεῖο καταφθιμένοιο: σὺ γάρ σφισι πῆμα μέγιστον.  <br>
        </P>
        <P><A>22.289</A>  ἦ ῥα, καὶ ἀμπεπαλὼν προΐει δολιχόσκιον ἔγχος,  <br>
            καὶ βάλε Πηλεΐδαο μέσον σάκος οὐδ' ἀφάμαρτε:  <br>
            τῆλε δ' ἀπεπλάγχθη σάκεος δόρυ: χώσατο δ' Ἕκτωρ  <br>
            ὅττί ῥά οἱ βέλος ὠκὺ ἐτώσιον ἔκφυγε χειρός,  <br>
            στῆ δὲ κατηφήσας, οὐδ' ἄλλ' ἔχε μείλινον ἔγχος.  <br>
        </P>
        <P><A>22.294</A>  Δηΐφοβον δ' ἐκάλει λευκάσπιδα μακρὸν ἀΰσας:  <br>
            ᾔτεέ μιν δόρυ μακρόν: ὃ δ' οὔ τί οἱ ἐγγύθεν ἦεν.  <br>
            Ἕκτωρ δ' ἔγνω ᾗσιν ἐνὶ φρεσὶ φώνησέν τε:  <br>
            ὢ πόποι ἦ μάλα δή με θεοὶ θάνατον δὲ κάλεσσαν:  <br>
            Δηΐφοβον γὰρ ἔγωγ' ἐφάμην ἥρωα παρεῖναι:  <br>
            ἀλλ' ὃ μὲν ἐν τείχει, ἐμὲ δ' ἐξαπάτησεν Ἀθήνη.  <br>
        </P>
        <P><A>22.300</A>  νῦν δὲ δὴ ἐγγύθι μοι θάνατος κακός, οὐδ' ἔτ' ἄνευθεν,  <br>
            οὐδ' ἀλέη: ἦ γάρ ῥα πάλαι τό γε φίλτερον ἦεν  <br>
            Ζηνί τε καὶ Διὸς υἷι ἑκηβόλῳ, οἵ με πάρος γε  <br>
            πρόφρονες εἰρύατο: νῦν αὖτέ με μοῖρα κιχάνει.  <br>
            μὴ μὰν ἀσπουδί γε καὶ ἀκλειῶς ἀπολοίμην,  <br>
            ἀλλὰ μέγα ῥέξας τι καὶ ἐσσομένοισι πυθέσθαι.  <br>
        </P>
        <P><A>22.306</A>  ὣς ἄρα φωνήσας εἰρύσσατο φάσγανον ὀξύ,  <br>
            τό οἱ ὑπὸ λαπάρην τέτατο μέγα τε στιβαρόν τε,  <br>
            οἴμησεν δὲ ἀλεὶς ὥς τ' αἰετὸς ὑψιπετήεις,  <br>
            ὅς τ' εἶσιν πεδίον δὲ διὰ νεφέων ἐρεβεννῶν  <br>
            ἁρπάξων ἢ ἄρν' ἀμαλὴν ἤ πτῶκα λαγωόν:  <br>
            ὣς Ἕκτωρ οἴμησε τινάσσων φάσγανον ὀξύ.  <br>
        </P>
        <P><A>22.312</A>  ὁρμήθη δ' Ἀχιλεύς, μένεος δ' ἐμπλήσατο θυμὸν  <br>
            ἀγρίου, πρόσθεν δὲ σάκος στέρνοιο κάλυψε  <br>
            καλὸν δαιδάλεον, κόρυθι δ' ἐπένευε φαεινῇ  <br>
            τετραφάλῳ: καλαὶ δὲ περισσείοντο ἔθειραι  <br>
            χρύσεαι, ἃς Ἥφαιστος ἵει λόφον ἀμφὶ θαμειάς.  <br>
        </P>
        <P><A>22.317</A>  οἷος δ' ἀστὴρ εἶσι μετ' ἀστράσι νυκτὸς ἀμολγῷ  <br>
            ἕσπερος, ὃς κάλλιστος ἐν οὐρανῷ ἵσταται ἀστήρ,  <br>
            ὣς αἰχμῆς ἀπέλαμπ' εὐήκεος, ἣν ἄρ' Ἀχιλλεὺς  <br>
            πάλλεν δεξιτερῇ φρονέων κακὸν Ἕκτορι δίῳ  <br>
        </P>
        <P><A>22.321</A>  εἰσορόων χρόα καλόν, ὅπῃ εἴξειε μάλιστα.  <br>
            τοῦ δὲ καὶ ἄλλο τόσον μὲν ἔχε χρόα χάλκεα τεύχεα  <br>
            καλά, τὰ Πατρόκλοιο βίην ἐνάριξε κατακτάς:  <br>
            φαίνετο δ' ᾗ κληῗδες ἀπ' ὤμων αὐχέν' ἔχουσι  <br>
            λαυκανίην, ἵνα τε ψυχῆς ὤκιστος ὄλεθρος:  <br>
        </P>
        <P><A>22.326</A>  τῇ ῥ' ἐπὶ οἷ μεμαῶτ' ἔλασ' ἔγχεϊ δῖος Ἀχιλλεύς,  <br>
            ἀντικρὺ δ' ἁπαλοῖο δι' αὐχένος ἤλυθ' ἀκωκή:  <br>
            οὐδ' ἄρ' ἀπ' ἀσφάραγον μελίη τάμε χαλκοβάρεια,  <br>
            ὄφρά τί μιν προτιείποι ἀμειβόμενος ἐπέεσσιν.  <br>
        </P>
        <P><A>22.330</A>  ἤριπε δ' ἐν κονίῃς: ὃ δ' ἐπεύξατο δῖος Ἀχιλλεύς:  <br>
            Ἕκτορ ἀτάρ που ἔφης Πατροκλῆ' ἐξεναρίζων  <br>
            σῶς ἔσσεσθ', ἐμὲ δ' οὐδὲν ὀπίζεο νόσφιν ἐόντα  <br>
            νήπιε: τοῖο δ' ἄνευθεν ἀοσσητὴρ μέγ' ἀμείνων  <br>
            νηυσὶν ἔπι γλαφυρῇσιν ἐγὼ μετόπισθε λελείμμην,  <br>
            ὅς τοι γούνατ' ἔλυσα: σὲ μὲν κύνες ἠδ' οἰωνοὶ  <br>
            ἑλκήσουσ' ἀϊκῶς, τὸν δὲ κτεριοῦσιν Ἀχαιοί.  <br>
        </P>
        <P><A>22.337</A>  τὸν δ' ὀλιγοδρανέων προσέφη κορυθαίολος Ἕκτωρ:  <br>
            λίσσομ' ὑπὲρ ψυχῆς καὶ γούνων σῶν τε τοκήων  <br>
            μή με ἔα παρὰ νηυσὶ κύνας καταδάψαι Ἀχαιῶν,  <br>
            ἀλλὰ σὺ μὲν χαλκόν τε ἅλις χρυσόν τε δέδεξο  <br>
            δῶρα τά τοι δώσουσι πατὴρ καὶ πότνια μήτηρ,  <br>
            σῶμα δὲ οἴκαδ' ἐμὸν δόμεναι πάλιν, ὄφρα πυρός με  <br>
            Τρῶες καὶ Τρώων ἄλοχοι λελάχωσι θανόντα.  <br>
        </P>
        <P><A>22.344</A>  τὸν δ' ἄρ' ὑπόδρα ἰδὼν προσέφη πόδας ὠκὺς Ἀχιλλεὺς:  <br>
            μή με κύον γούνων γουνάζεο μὴ δὲ τοκήων:  <br>
            αἲ γάρ πως αὐτόν με μένος καὶ θυμὸς ἀνήη  <br>
            ὤμ' ἀποταμνόμενον κρέα ἔδμεναι, οἷα ἔοργας,  <br>
            ὡς οὐκ ἔσθ' ὃς σῆς γε κύνας κεφαλῆς ἀπαλάλκοι,  <br>
        </P>
        <P><A>22.349</A>  οὐδ' εἴ κεν δεκάκις τε καὶ εἰκοσινήριτ' ἄποινα  <br>
            στήσωσ' ἐνθάδ' ἄγοντες, ὑπόσχωνται δὲ καὶ ἄλλα,  <br>
            οὐδ' εἴ κέν σ' αὐτὸν χρυσῷ ἐρύσασθαι ἀνώγοι  <br>
            Δαρδανίδης Πρίαμος: οὐδ' ὧς σέ γε πότνια μήτηρ  <br>
            ἐνθεμένη λεχέεσσι γοήσεται ὃν τέκεν αὐτή,  <br>
            ἀλλὰ κύνες τε καὶ οἰωνοὶ κατὰ πάντα δάσονται.  <br>
        </P>
        <P><A>22.355</A>  τὸν δὲ καταθνῄσκων προσέφη κορυθαίολος Ἕκτωρ:  <br>
            ἦ σ' εὖ γιγνώσκων προτιόσσομαι, οὐδ' ἄρ' ἔμελλον  <br>
            πείσειν: ἦ γὰρ σοί γε σιδήρεος ἐν φρεσὶ θυμός.  <br>
            φράζεο νῦν, μή τοί τι θεῶν μήνιμα γένωμαι  <br>
            ἤματι τῷ ὅτε κέν σε Πάρις καὶ Φοῖβος Ἀπόλλων  <br>
            ἐσθλὸν ἐόντ' ὀλέσωσιν ἐνὶ Σκαιῇσι πύλῃσιν.  <br>
        </P>
        <P><A>22.361</A>  ὣς ἄρα μιν εἰπόντα τέλος θανάτοιο κάλυψε,  <br>
            ψυχὴ δ' ἐκ ῥεθέων πταμένη Ἄϊδος δὲ βεβήκει  <br>
            ὃν πότμον γοόωσα λιποῦσ' ἀνδροτῆτα καὶ ἥβην.  <br>
        </P>
        <P><A>22.364</A>  τὸν καὶ τεθνηῶτα προσηύδα δῖος Ἀχιλλεύς:  <br>
            τέθναθι: κῆρα δ' ἐγὼ τότε δέξομαι ὁππότε κεν δὴ  <br>
            Ζεὺς ἐθέλῃ τελέσαι ἠδ' ἀθάνατοι θεοὶ ἄλλοι.  <br>
        </P>
        <P><A>22.367</A>  ἦ ῥα, καὶ ἐκ νεκροῖο ἐρύσσατο χάλκεον ἔγχος,  <br>
            καὶ τό γ' ἄνευθεν ἔθηχ', ὃ δ' ἀπ' ὤμων τεύχε' ἐσύλα  <br>
            αἱματόεντ': ἄλλοι δὲ περίδραμον υἷες Ἀχαιῶν,  <br>
            οἳ καὶ θηήσαντο φυὴν καὶ εἶδος ἀγητὸν  <br>
            Ἕκτορος: οὐδ' ἄρα οἵ τις ἀνουτητί γε παρέστη.  <br>
            ὧδε δέ τις εἴπεσκεν ἰδὼν ἐς πλησίον ἄλλον:  <br>
            ὢ πόποι, ἦ μάλα δὴ μαλακώτερος ἀμφαφάασθαι  <br>
            Ἕκτωρ ἢ ὅτε νῆας ἐνέπρησεν πυρὶ κηλέῳ.  <br>
            ὣς ἄρα τις εἴπεσκε καὶ οὐτήσασκε παραστάς.  <br>
        </P>
        <P><A>22.376</A>  τὸν δ' ἐπεὶ ἐξενάριξε ποδάρκης δῖος Ἀχιλλεύς,  <br>
            στὰς ἐν Ἀχαιοῖσιν ἔπεα πτερόεντ' ἀγόρευεν:  <br>
            ὦ φίλοι Ἀργείων ἡγήτορες ἠδὲ μέδοντες  <br>
            ἐπεὶ δὴ τόνδ' ἄνδρα θεοὶ δαμάσασθαι ἔδωκαν,  <br>
            ὃς κακὰ πόλλ' ἔρρεξεν ὅσ' οὐ σύμπαντες οἱ ἄλλοι,  <br>
        </P>
        <P><A>22.381</A>  εἰ δ' ἄγετ' ἀμφὶ πόλιν σὺν τεύχεσι πειρηθῶμεν,  <br>
            ὄφρά κ' ἔτι γνῶμεν Τρώων νόον ὅν τιν' ἔχουσιν,  <br>
            ἢ καταλείψουσιν πόλιν ἄκρην τοῦδε πεσόντος,  <br>
            ἦε μένειν μεμάασι καὶ Ἕκτορος οὐκέτ' ἐόντος.  <br>
        </P>
        <P><A>22.385</A>  ἀλλὰ τί ἤ μοι ταῦτα φίλος διελέξατο θυμός;  <br>
            κεῖται πὰρ νήεσσι νέκυς ἄκλαυτος ἄθαπτος  <br>
            Πάτροκλος: τοῦ δ' οὐκ ἐπιλήσομαι, ὄφρ' ἂν ἔγωγε  <br>
            ζωοῖσιν μετέω καί μοι φίλα γούνατ' ὀρώρῃ:  <br>
            εἰ δὲ θανόντων περ καταλήθοντ' εἰν Ἀΐδαο  <br>
            αὐτὰρ ἐγὼ καὶ κεῖθι φίλου μεμνήσομ' ἑταίρου.  <br>
        </P>
        <P><A>22.391</A>  νῦν δ' ἄγ' ἀείδοντες παιήονα κοῦροι Ἀχαιῶν  <br>
            νηυσὶν ἔπι γλαφυρῇσι νεώμεθα, τόνδε δ' ἄγωμεν.  <br>
            ἠράμεθα μέγα κῦδος: ἐπέφνομεν Ἕκτορα δῖον,  <br>
            ᾧ Τρῶες κατὰ ἄστυ θεῷ ὣς εὐχετόωντο.  <br>
        </P>
        <P><A>22.395</A>  ἦ ῥα, καὶ Ἕκτορα δῖον ἀεικέα μήδετο ἔργα.  <br>
            ἀμφοτέρων μετόπισθε ποδῶν τέτρηνε τένοντε  <br>
            ἐς σφυρὸν ἐκ πτέρνης, βοέους δ' ἐξῆπτεν ἱμάντας,  <br>
            ἐκ δίφροιο δ' ἔδησε, κάρη δ' ἕλκεσθαι ἔασεν:  <br>
        </P>
        <P><A>22.399</A>  ἐς δίφρον δ' ἀναβὰς ἀνά τε κλυτὰ τεύχε' ἀείρας  <br>
            μάστιξέν ῥ' ἐλάαν, τὼ δ' οὐκ ἀέκοντε πετέσθην.  <br>
            τοῦ δ' ἦν ἑλκομένοιο κονίσαλος, ἀμφὶ δὲ χαῖται  <br>
            κυάνεαι πίτναντο, κάρη δ' ἅπαν ἐν κονίῃσι  <br>
            κεῖτο πάρος χαρίεν: τότε δὲ Ζεὺς δυσμενέεσσι  <br>
            δῶκεν ἀεικίσσασθαι ἑῇ ἐν πατρίδι γαίῃ.  <br>
        </P>
        <P><A>22.405</A>  ὣς τοῦ μὲν κεκόνιτο κάρη ἅπαν: ἣ δέ νυ μήτηρ  <br>
            τίλλε κόμην, ἀπὸ δὲ λιπαρὴν ἔρριψε καλύπτρην  <br>
            τηλόσε, κώκυσεν δὲ μάλα μέγα παῖδ' ἐσιδοῦσα:  <br>
            ᾤμωξεν δ' ἐλεεινὰ πατὴρ φίλος, ἀμφὶ δὲ λαοὶ  <br>
            κωκυτῷ τ' εἴχοντο καὶ οἰμωγῇ κατὰ ἄστυ.  <br>
            τῷ δὲ μάλιστ' ἄρ' ἔην ἐναλίγκιον ὡς εἰ ἅπασα  <br>
            Ἴλιος ὀφρυόεσσα πυρὶ σμύχοιτο κατ' ἄκρης.  <br>
        </P>
        <P><A>22.412</A>  λαοὶ μέν ῥα γέροντα μόγις ἔχον ἀσχαλόωντα  <br>
            ἐξελθεῖν μεμαῶτα πυλάων Δαρδανιάων.  <br>
            πάντας δ' ἐλλιτάνευε κυλινδόμενος κατὰ κόπρον,  <br>
            ἐξονομακλήδην ὀνομάζων ἄνδρα ἕκαστον:  <br>
        </P>
        <P><A>22.416</A>  σχέσθε φίλοι, καί μ' οἶον ἐάσατε κηδόμενοί περ  <br>
            ἐξελθόντα πόληος ἱκέσθ' ἐπὶ νῆας Ἀχαιῶν.  <br>
            λίσσωμ' ἀνέρα τοῦτον ἀτάσθαλον ὀβριμοεργόν,  <br>
            ἤν πως ἡλικίην αἰδέσσεται ἠδ' ἐλεήσῃ  <br>
        </P>
        <P><A>22.420</A>  γῆρας: καὶ δέ νυ τῷ γε πατὴρ τοιόσδε τέτυκται  <br>
            Πηλεύς, ὅς μιν ἔτικτε καὶ ἔτρεφε πῆμα γενέσθαι  <br>
            Τρωσί: μάλιστα δ' ἐμοὶ περὶ πάντων ἄλγε' ἔθηκε.  <br>
        </P>
        <P><A>22.423</A>  τόσσους γάρ μοι παῖδας ἀπέκτανε τηλεθάοντας:  <br>
            τῶν πάντων οὐ τόσσον ὀδύρομαι ἀχνύμενός περ  <br>
            ὡς ἑνός, οὗ μ' ἄχος ὀξὺ κατοίσεται Ἄϊδος εἴσω,  <br>
            Ἕκτορος: ὡς ὄφελεν θανέειν ἐν χερσὶν ἐμῇσι:  <br>
            τώ κε κορεσσάμεθα κλαίοντέ τε μυρομένω τε  <br>
            μήτηρ θ', ἥ μιν ἔτικτε δυσάμμορος, ἠδ' ἐγὼ αὐτός.  <br>
            ὣς ἔφατο κλαίων, ἐπὶ δὲ στενάχοντο πολῖται:  <br>
        </P>
        <P><A>22.430</A>  Τρῳῇσιν δ' Ἑκάβη ἁδινοῦ ἐξῆρχε γόοιο:  <br>
            τέκνον ἐγὼ δειλή: τί νυ βείομαι αἰνὰ παθοῦσα  <br>
            σεῦ ἀποτεθνηῶτος; ὅ μοι νύκτάς τε καὶ ἦμαρ  <br>
            εὐχωλὴ κατὰ ἄστυ πελέσκεο, πᾶσί τ' ὄνειαρ  <br>
            Τρωσί τε καὶ Τρῳῇσι κατὰ πτόλιν, οἵ σε θεὸν ὣς  <br>
            δειδέχατ': ἦ γὰρ καί σφι μάλα μέγα κῦδος ἔησθα  <br>
            ζωὸς ἐών: νῦν αὖ θάνατος καὶ μοῖρα κιχάνει.  <br>
        </P>
        <P><A>22.437</A>  ὣς ἔφατο κλαίουσ', ἄλοχος δ' οὔ πώ τι πέπυστο  <br>
            Ἕκτορος: οὐ γάρ οἵ τις ἐτήτυμος ἄγγελος ἐλθὼν  <br>
            ἤγγειλ' ὅττί ῥά οἱ πόσις ἔκτοθι μίμνε πυλάων,  <br>
            ἀλλ' ἥ γ' ἱστὸν ὕφαινε μυχῷ δόμου ὑψηλοῖο  <br>
            δίπλακα πορφυρέην, ἐν δὲ θρόνα ποικίλ' ἔπασσε.  <br>
        </P>
        <P><A>22.442</A>  κέκλετο δ' ἀμφιπόλοισιν ἐϋπλοκάμοις κατὰ δῶμα  <br>
            ἀμφὶ πυρὶ στῆσαι τρίποδα μέγαν, ὄφρα πέλοιτο  <br>
            Ἕκτορι θερμὰ λοετρὰ μάχης ἐκ νοστήσαντι  <br>
            νηπίη, οὐδ' ἐνόησεν ὅ μιν μάλα τῆλε λοετρῶν  <br>
            χερσὶν Ἀχιλλῆος δάμασε γλαυκῶπις Ἀθήνη.  <br>
        </P>
        <P><A>22.447</A>  κωκυτοῦ δ' ἤκουσε καὶ οἰμωγῆς ἀπὸ πύργου:  <br>
            τῆς δ' ἐλελίχθη γυῖα, χαμαὶ δέ οἱ ἔκπεσε κερκίς:  <br>
            ἣ δ' αὖτις δμῳῇσιν ἐϋπλοκάμοισι μετηύδα:  <br>
            δεῦτε δύω μοι ἕπεσθον, ἴδωμ' ὅτιν' ἔργα τέτυκται.  <br>
            αἰδοίης ἑκυρῆς ὀπὸς ἔκλυον, ἐν δ' ἐμοὶ αὐτῇ  <br>
            στήθεσι πάλλεται ἦτορ ἀνὰ στόμα, νέρθε δὲ γοῦνα  <br>
            πήγνυται: ἐγγὺς δή τι κακὸν Πριάμοιο τέκεσσιν.  <br>
        </P>
        <P><A>22.454</A>  αἲ γὰρ ἀπ' οὔατος εἴη ἐμεῦ ἔπος: ἀλλὰ μάλ' αἰνῶς  <br>
            δείδω μὴ δή μοι θρασὺν Ἕκτορα δῖος Ἀχιλλεὺς  <br>
            μοῦνον ἀποτμήξας πόλιος πεδίον δὲ δίηται,  <br>
            καὶ δή μιν καταπαύσῃ ἀγηνορίης ἀλεγεινῆς  <br>
            ἥ μιν ἔχεσκ', ἐπεὶ οὔ ποτ' ἐνὶ πληθυῖ μένεν ἀνδρῶν,  <br>
            ἀλλὰ πολὺ προθέεσκε, τὸ ὃν μένος οὐδενὶ εἴκων.  <br>
        </P>
        <P><A>22.460</A>  ὣς φαμένη μεγάροιο διέσσυτο μαινάδι ἴση  <br>
            παλλομένη κραδίην: ἅμα δ' ἀμφίπολοι κίον αὐτῇ  <br>
            αὐτὰρ ἐπεὶ πύργόν τε καὶ ἀνδρῶν ἷξεν ὅμιλον  <br>
            ἔστη παπτήνασ' ἐπὶ τείχεϊ, τὸν δὲ νόησεν  <br>
            ἑλκόμενον πρόσθεν πόλιος: ταχέες δέ μιν ἵπποι  <br>
            ἕλκον ἀκηδέστως κοίλας ἐπὶ νῆας Ἀχαιῶν.  <br>
        </P>
        <P><A>22.466</A>  τὴν δὲ κατ' ὀφθαλμῶν ἐρεβεννὴ νὺξ ἐκάλυψεν,  <br>
            ἤριπε δ' ἐξοπίσω, ἀπὸ δὲ ψυχὴν ἐκάπυσσε.  <br>
        </P>
        <P><A>22.468</A>  τῆλε δ' ἀπὸ κρατὸς βάλε δέσματα σιγαλόεντα,  <br>
            ἄμπυκα κεκρύφαλόν τε ἰδὲ πλεκτὴν ἀναδέσμην  <br>
            κρήδεμνόν θ', ὅ ῥά οἱ δῶκε χρυσῆ Ἀφροδίτη  <br>
            ἤματι τῷ ὅτε μιν κορυθαίολος ἠγάγεθ' Ἕκτωρ  <br>
            ἐκ δόμου Ἠετίωνος, ἐπεὶ πόρε μυρία ἕδνα.  <br>
        </P>
        <P><A>22.473</A>  ἀμφὶ δέ μιν γαλόῳ τε καὶ εἰνατέρες ἅλις ἔσταν,  <br>
            αἵ ἑ μετὰ σφίσιν εἶχον ἀτυζομένην ἀπολέσθαι.  <br>
            ἣ δ' ἐπεὶ οὖν ἔμπνυτο καὶ ἐς φρένα θυμὸς ἀγέρθη  <br>
        </P>
        <P><A>22.476</A>  ἀμβλήδην γοόωσα μετὰ Τρῳῇσιν ἔειπεν:  <br>
            Ἕκτορ ἐγὼ δύστηνος: ἰῇ ἄρα γεινόμεθ' αἴσῃ  <br>
            ἀμφότεροι, σὺ μὲν ἐν Τροίῃ Πριάμου κατὰ δῶμα,  <br>
            αὐτὰρ ἐγὼ Θήβῃσιν ὑπὸ Πλάκῳ ὑληέσσῃ  <br>
            ἐν δόμῳ Ἠετίωνος, ὅ μ' ἔτρεφε τυτθὸν ἐοῦσαν  <br>
            δύσμορος αἰνόμορον: ὡς μὴ ὤφελλε τεκέσθαι.  <br>
        </P>
        <P><A>22.482</A>  νῦν δὲ σὺ μὲν Ἀΐδαο δόμους ὑπὸ κεύθεσι γαίης  <br>
            ἔρχεαι, αὐτὰρ ἐμὲ στυγερῷ ἐνὶ πένθεϊ λείπεις  <br>
            χήρην ἐν μεγάροισι: πάϊς δ' ἔτι νήπιος αὔτως,  <br>
            ὃν τέκομεν σύ τ' ἐγώ τε δυσάμμοροι: οὔτε σὺ τούτῳ  <br>
            ἔσσεαι Ἕκτορ ὄνειαρ ἐπεὶ θάνες, οὔτε σοὶ οὗτος.  <br>
        </P>
        <P><A>22.487</A>  ἤν περ γὰρ πόλεμόν γε φύγῃ πολύδακρυν Ἀχαιῶν,  <br>
            αἰεί τοι τούτῳ γε πόνος καὶ κήδε' ὀπίσσω  <br>
            ἔσσοντ': ἄλλοι γάρ οἱ ἀπουρίσσουσιν ἀρούρας.  <br>
            ἦμαρ δ' ὀρφανικὸν παναφήλικα παῖδα τίθησι:  <br>
            πάντα δ' ὑπεμνήμυκε, δεδάκρυνται δὲ παρειαί,  <br>
            δευόμενος δέ τ' ἄνεισι πάϊς ἐς πατρὸς ἑταίρους,  <br>
            ἄλλον μὲν χλαίνης ἐρύων, ἄλλον δὲ χιτῶνος:  <br>
        </P>
        <P><A>22.494</A>  τῶν δ' ἐλεησάντων κοτύλην τις τυτθὸν ἐπέσχε:  <br>
            χείλεα μέν τ' ἐδίην', ὑπερῴην δ' οὐκ ἐδίηνε.  <br>
            τὸν δὲ καὶ ἀμφιθαλὴς ἐκ δαιτύος ἐστυφέλιξε  <br>
            χερσὶν πεπλήγων καὶ ὀνειδείοισιν ἐνίσσων:  <br>
            ἔρρ' οὕτως: οὐ σός γε πατὴρ μεταδαίνυται ἡμῖν.  <br>
            δακρυόεις δέ τ' ἄνεισι πάϊς ἐς μητέρα χήρην  <br>
        </P>
        <P><A>22.500</A>  Ἀστυάναξ, ὃς πρὶν μὲν ἑοῦ ἐπὶ γούνασι πατρὸς  <br>
            μυελὸν οἶον ἔδεσκε καὶ οἰῶν πίονα δημόν:  <br>
            αὐτὰρ ὅθ' ὕπνος ἕλοι, παύσαιτό τε νηπιαχεύων,  <br>
            εὕδεσκ' ἐν λέκτροισιν ἐν ἀγκαλίδεσσι τιθήνης  <br>
            εὐνῇ ἔνι μαλακῇ θαλέων ἐμπλησάμενος κῆρ:  <br>
            νῦν δ' ἂν πολλὰ πάθῃσι φίλου ἀπὸ πατρὸς ἁμαρτὼν  <br>
            Ἀστυάναξ, ὃν Τρῶες ἐπίκλησιν καλέουσιν:  <br>
            οἶος γάρ σφιν ἔρυσο πύλας καὶ τείχεα μακρά.  <br>
        </P>
        <P><A>22.508</A>  νῦν δὲ σὲ μὲν παρὰ νηυσὶ κορωνίσι νόσφι τοκήων  <br>
            αἰόλαι εὐλαὶ ἔδονται, ἐπεί κε κύνες κορέσωνται  <br>
            γυμνόν: ἀτάρ τοι εἵματ' ἐνὶ μεγάροισι κέονται  <br>
            λεπτά τε καὶ χαρίεντα τετυγμένα χερσὶ γυναικῶν.  <br>
            ἀλλ' ἤτοι τάδε πάντα καταφλέξω πυρὶ κηλέῳ  <br>
            οὐδὲν σοί γ' ὄφελος, ἐπεὶ οὐκ ἐγκείσεαι αὐτοῖς,  <br>
            ἀλλὰ πρὸς Τρώων καὶ Τρωϊάδων κλέος εἶναι.  <br>
            ὣς ἔφατο κλαίουσ', ἐπὶ δὲ στενάχοντο γυναῖκες.  <br>
        </P>
        <h4>ΙΛΙΑΔΟΣ Ψ</h4>
        <P><A>23.1</A>  ὣς οἳ μὲν στενάχοντο κατὰ πτόλιν: αὐτὰρ Ἀχαιοὶ  <br>
            ἐπεὶ δὴ νῆάς τε καὶ Ἑλλήσποντον ἵκοντο,  <br>
            οἳ μὲν ἄρ' ἐσκίδναντο ἑὴν ἐπὶ νῆα ἕκαστος,  <br>
            Μυρμιδόνας δ' οὐκ εἴα ἀποσκίδνασθαι Ἀχιλλεύς,  <br>
            ἀλλ' ὅ γε οἷς ἑτάροισι φιλοπτολέμοισι μετηύδα:  <br>
        </P>
        <P><A>23.6</A>  Μυρμιδόνες ταχύπωλοι ἐμοὶ ἐρίηρες ἑταῖροι  <br>
            μὴ δή πω ὑπ' ὄχεσφι λυώμεθα μώνυχας ἵππους,  <br>
            ἀλλ' αὐτοῖς ἵπποισι καὶ ἅρμασιν ἆσσον ἰόντες  <br>
            Πάτροκλον κλαίωμεν: ὃ γὰρ γέρας ἐστὶ θανόντων.  <br>
            αὐτὰρ ἐπεί κ' ὀλοοῖο τεταρπώμεσθα γόοιο,  <br>
            ἵππους λυσάμενοι δορπήσομεν ἐνθάδε πάντες.  <br>
        </P>
        <P><A>23.12</A>  ὣς ἔφαθ', οἳ δ' ᾤμωξαν ἀολλέες, ἦρχε δ' Ἀχιλλεύς.  <br>
            οἳ δὲ τρὶς περὶ νεκρὸν ἐΰτριχας ἤλασαν ἵππους  <br>
            μυρόμενοι: μετὰ δέ σφι Θέτις γόου ἵμερον ὦρσε.  <br>
            δεύοντο ψάμαθοι, δεύοντο δὲ τεύχεα φωτῶν  <br>
            δάκρυσι: τοῖον γὰρ πόθεον μήστωρα φόβοιο.  <br>
        </P>
        <P><A>23.17</A>  τοῖσι δὲ Πηλεΐδης ἁδινοῦ ἐξῆρχε γόοιο  <br>
            χεῖρας ἐπ' ἀνδροφόνους θέμενος στήθεσσιν ἑταίρου:  <br>
            χαῖρέ μοι ὦ Πάτροκλε καὶ εἰν Ἀΐδαο δόμοισι:  <br>
            πάντα γὰρ ἤδη τοι τελέω τὰ πάροιθεν ὑπέστην  <br>
            Ἕκτορα δεῦρ' ἐρύσας δώσειν κυσὶν ὠμὰ δάσασθαι,  <br>
            δώδεκα δὲ προπάροιθε πυρῆς ἀποδειροτομήσειν  <br>
            Τρώων ἀγλαὰ τέκνα σέθεν κταμένοιο χολωθείς.  <br>
            ἦ ῥα καὶ Ἕκτορα δῖον ἀεικέα μήδετο ἔργα  <br>
            πρηνέα πὰρ λεχέεσσι Μενοιτιάδαο τανύσσας  <br>
        </P>
        <P><A>23.26</A>  ἐν κονίῃς: οἳ δ' ἔντε' ἀφωπλίζοντο ἕκαστος  <br>
            χάλκεα μαρμαίροντα, λύον δ' ὑψηχέας ἵππους,  <br>
            κὰδ δ' ἷζον παρὰ νηῒ ποδώκεος Αἰακίδαο  <br>
            μυρίοι: αὐτὰρ ὃ τοῖσι τάφον μενοεικέα δαίνυ.  <br>
            πολλοὶ μὲν βόες ἀργοὶ ὀρέχθεον ἀμφὶ σιδήρῳ  <br>
            σφαζόμενοι, πολλοὶ δ' ὄϊες καὶ μηκάδες αἶγες:  <br>
            πολλοὶ δ' ἀργιόδοντες ὕες θαλέθοντες ἀλοιφῇ  <br>
            εὑόμενοι τανύοντο διὰ φλογὸς Ἡφαίστοιο:  <br>
            πάντῃ δ' ἀμφὶ νέκυν κοτυλήρυτον ἔρρεεν αἷμα.  <br>
        </P>
        <P><A>23.35</A>  αὐτὰρ τόν γε ἄνακτα ποδώκεα Πηλεΐωνα  <br>
            εἰς Ἀγαμέμνονα δῖον ἄγον βασιλῆες Ἀχαιῶν  <br>
            σπουδῇ παρπεπιθόντες ἑταίρου χωόμενον κῆρ.  <br>
        </P>
        <P><A>23.38</A>  οἳ δ' ὅτε δὴ κλισίην Ἀγαμέμνονος ἷξον ἰόντες,  <br>
            αὐτίκα κηρύκεσσι λιγυφθόγγοισι κέλευσαν  <br>
            ἀμφὶ πυρὶ στῆσαι τρίποδα μέγαν, εἰ πεπίθοιεν  <br>
            Πηλεΐδην λούσασθαι ἄπο βρότον αἱματόεντα.  <br>
        </P>
        <P><A>23.42</A>  αὐτὰρ ὅ γ' ἠρνεῖτο στερεῶς, ἐπὶ δ' ὅρκον ὄμοσσεν:  <br>
            οὐ μὰ Ζῆν', ὅς τίς τε θεῶν ὕπατος καὶ ἄριστος,  <br>
            οὐ θέμις ἐστὶ λοετρὰ καρήατος ἆσσον ἱκέσθαι  <br>
            πρίν γ' ἐνὶ Πάτροκλον θέμεναι πυρὶ σῆμά τε χεῦαι  <br>
            κείρασθαί τε κόμην, ἐπεὶ οὔ μ' ἔτι δεύτερον ὧδε  <br>
            ἵξετ' ἄχος κραδίην ὄφρα ζωοῖσι μετείω.  <br>
        </P>
        <P><A>23.48</A>  ἀλλ' ἤτοι νῦν μὲν στυγερῇ πειθώμεθα δαιτί:  <br>
            ἠῶθεν δ' ὄτρυνον ἄναξ ἀνδρῶν Ἀγάμεμνον  <br>
            ὕλην τ' ἀξέμεναι παρά τε σχεῖν ὅσσ' ἐπιεικὲς  <br>
            νεκρὸν ἔχοντα νέεσθαι ὑπὸ ζόφον ἠερόεντα,  <br>
            ὄφρ' ἤτοι τοῦτον μὲν ἐπιφλέγῃ ἀκάματον πῦρ  <br>
            θᾶσσον ἀπ' ὀφθαλμῶν, λαοὶ δ' ἐπὶ ἔργα τράπωνται.  <br>
        </P>
        <P><A>23.54</A>  ὣς ἔφαθ', οἳ δ' ἄρα τοῦ μάλα μὲν κλύον ἠδὲ πίθοντο.  <br>
            ἐσσυμένως δ' ἄρα δόρπον ἐφοπλίσσαντες ἕκαστοι  <br>
            δαίνυντ', οὐδέ τι θυμὸς ἐδεύετο δαιτὸς ἐΐσης.  <br>
            αὐτὰρ ἐπεὶ πόσιος καὶ ἐδητύος ἐξ ἔρον ἕντο,  <br>
            οἳ μὲν κακκείοντες ἔβαν κλισίην δὲ ἕκαστος,  <br>
        </P>
        <P><A>23.59</A>  Πηλεΐδης δ' ἐπὶ θινὶ πολυφλοίσβοιο θαλάσσης  <br>
            κεῖτο βαρὺ στενάχων πολέσιν μετὰ Μυρμιδόνεσσιν  <br>
            ἐν καθαρῷ, ὅθι κύματ' ἐπ' ἠϊόνος κλύζεσκον:  <br>
            εὖτε τὸν ὕπνος ἔμαρπτε λύων μελεδήματα θυμοῦ  <br>
            νήδυμος ἀμφιχυθείς: μάλα γὰρ κάμε φαίδιμα γυῖα  <br>
            Ἕκτορ' ἐπαΐσσων προτὶ Ἴλιον ἠνεμόεσσαν:  <br>
        </P>
        <P><A>23.65</A>  ἦλθε δ' ἐπὶ ψυχὴ Πατροκλῆος δειλοῖο  <br>
            πάντ' αὐτῷ μέγεθός τε καὶ ὄμματα κάλ' ἐϊκυῖα  <br>
            καὶ φωνήν, καὶ τοῖα περὶ χροῒ εἵματα ἕστο:  <br>
            στῆ δ' ἄρ' ὑπὲρ κεφαλῆς καί μιν πρὸς μῦθον ἔειπεν:  <br>
        </P>
        <P><A>23.69</A>  εὕδεις, αὐτὰρ ἐμεῖο λελασμένος ἔπλευ Ἀχιλλεῦ.  <br>
            οὐ μέν μευ ζώοντος ἀκήδεις, ἀλλὰ θανόντος:  <br>
            θάπτέ με ὅττι τάχιστα πύλας Ἀΐδαο περήσω.  <br>
            τῆλέ με εἴργουσι ψυχαὶ εἴδωλα καμόντων,  <br>
            οὐδέ μέ πω μίσγεσθαι ὑπὲρ ποταμοῖο ἐῶσιν,  <br>
            ἀλλ' αὔτως ἀλάλημαι ἀν' εὐρυπυλὲς Ἄϊδος δῶ.  <br>
        </P>
        <P><A>23.75</A>  καί μοι δὸς τὴν χεῖρ': ὀλοφύρομαι, οὐ γὰρ ἔτ' αὖτις  <br>
            νίσομαι ἐξ Ἀΐδαο, ἐπήν με πυρὸς λελάχητε.  <br>
            οὐ μὲν γὰρ ζωοί γε φίλων ἀπάνευθεν ἑταίρων  <br>
            βουλὰς ἑζόμενοι βουλεύσομεν, ἀλλ' ἐμὲ μὲν κὴρ  <br>
            ἀμφέχανε στυγερή, ἥ περ λάχε γιγνόμενόν περ:  <br>
            καὶ δὲ σοὶ αὐτῷ μοῖρα, θεοῖς ἐπιείκελ' Ἀχιλλεῦ,  <br>
            τείχει ὕπο Τρώων εὐηφενέων ἀπολέσθαι.  <br>
        </P>
        <P><A>23.82</A>  ἄλλο δέ τοι ἐρέω καὶ ἐφήσομαι αἴ κε πίθηαι:  <br>
            μὴ ἐμὰ σῶν ἀπάνευθε τιθήμεναι ὀστέ' Ἀχιλλεῦ,  <br>
            ἀλλ' ὁμοῦ ὡς ἐτράφημεν ἐν ὑμετέροισι δόμοισιν,  <br>
            εὖτέ με τυτθὸν ἐόντα Μενοίτιος ἐξ Ὀπόεντος  <br>
            ἤγαγεν ὑμέτερόνδ' ἀνδροκτασίης ὕπο λυγρῆς,  <br>
        </P>
        <P><A>23.87</A>  ἤματι τῷ ὅτε παῖδα κατέκτανον Ἀμφιδάμαντος  <br>
            νήπιος οὐκ ἐθέλων ἀμφ' ἀστραγάλοισι χολωθείς:  <br>
            ἔνθά με δεξάμενος ἐν δώμασιν ἱππότα Πηλεὺς  <br>
            ἔτραφέ τ' ἐνδυκέως καὶ σὸν θεράποντ' ὀνόμηνεν:  <br>
            ὣς δὲ καὶ ὀστέα νῶϊν ὁμὴ σορὸς ἀμφικαλύπτοι  <br>
            χρύσεος ἀμφιφορεύς, τόν τοι πόρε πότνια μήτηρ.  <br>
        </P>
        <P><A>23.93</A>  τὸν δ' ἀπαμειβόμενος προσέφη πόδας ὠκὺς Ἀχιλλεύς:  <br>
            τίπτέ μοι ἠθείη κεφαλὴ δεῦρ' εἰλήλουθας  <br>
            καί μοι ταῦτα ἕκαστ' ἐπιτέλλεαι; αὐτὰρ ἐγώ τοι  <br>
            πάντα μάλ' ἐκτελέω καὶ πείσομαι ὡς σὺ κελεύεις.  <br>
            ἀλλά μοι ἆσσον στῆθι: μίνυνθά περ ἀμφιβαλόντε  <br>
            ἀλλήλους ὀλοοῖο τεταρπώμεσθα γόοιο.  <br>
            ὣς ἄρα φωνήσας ὠρέξατο χερσὶ φίλῃσιν  <br>
            οὐδ' ἔλαβε: ψυχὴ δὲ κατὰ χθονὸς ἠΰτε καπνὸς  <br>
        </P>
        <P><A>23.101</A>  ᾤχετο τετριγυῖα: ταφὼν δ' ἀνόρουσεν Ἀχιλλεὺς  <br>
            χερσί τε συμπλατάγησεν, ἔπος δ' ὀλοφυδνὸν ἔειπεν:  <br>
            ὢ πόποι ἦ ῥά τίς ἐστι καὶ εἰν Ἀΐδαο δόμοισι  <br>
            ψυχὴ καὶ εἴδωλον, ἀτὰρ φρένες οὐκ ἔνι πάμπαν:  <br>
            παννυχίη γάρ μοι Πατροκλῆος δειλοῖο  <br>
            ψυχὴ ἐφεστήκει γοόωσά τε μυρομένη τε,  <br>
            καί μοι ἕκαστ' ἐπέτελλεν, ἔϊκτο δὲ θέσκελον αὐτῷ.  <br>
            ὣς φάτο, τοῖσι δὲ πᾶσιν ὑφ' ἵμερον ὦρσε γόοιο:  <br>
            μυρομένοισι δὲ τοῖσι φάνη ῥοδοδάκτυλος Ἠὼς  <br>
        </P>
        <P><A>23.110</A>  ἀμφὶ νέκυν ἐλεεινόν. ἀτὰρ κρείων Ἀγαμέμνων  <br>
            οὐρῆάς τ' ὄτρυνε καὶ ἀνέρας ἀξέμεν ὕλην  <br>
            πάντοθεν ἐκ κλισιῶν: ἐπὶ δ' ἀνὴρ ἐσθλὸς ὀρώρει  <br>
            Μηριόνης θεράπων ἀγαπήνορος Ἰδομενῆος.  <br>
        </P>
        <P><A>23.114</A>  οἳ δ' ἴσαν ὑλοτόμους πελέκεας ἐν χερσὶν ἔχοντες  <br>
            σειράς τ' εὐπλέκτους: πρὸ δ' ἄρ' οὐρῆες κίον αὐτῶν.  <br>
            πολλὰ δ' ἄναντα κάταντα πάραντά τε δόχμιά τ' ἦλθον:  <br>
            ἀλλ' ὅτε δὴ κνημοὺς προσέβαν πολυπίδακος Ἴδης,  <br>
            αὐτίκ' ἄρα δρῦς ὑψικόμους ταναήκεϊ χαλκῷ  <br>
            τάμνον ἐπειγόμενοι: ταὶ δὲ μεγάλα κτυπέουσαι  <br>
            πῖπτον: τὰς μὲν ἔπειτα διαπλήσσοντες Ἀχαιοὶ  <br>
            ἔκδεον ἡμιόνων: ταὶ δὲ χθόνα ποσσὶ δατεῦντο  <br>
            ἐλδόμεναι πεδίοιο διὰ ῥωπήϊα πυκνά.  <br>
        </P>
        <P><A>23.123</A>  πάντες δ' ὑλοτόμοι φιτροὺς φέρον: ὡς γὰρ ἀνώγει  <br>
            Μηριόνης θεράπων ἀγαπήνορος Ἰδομενῆος.  <br>
            κὰδ δ' ἄρ' ἐπ' ἀκτῆς βάλλον ἐπισχερώ, ἔνθ' ἄρ' Ἀχιλλεὺς  <br>
            φράσσατο Πατρόκλῳ μέγα ἠρίον ἠδὲ οἷ αὐτῷ.  <br>
        </P>
        <P><A>23.127</A>  αὐτὰρ ἐπεὶ πάντῃ παρακάββαλον ἄσπετον ὕλην  <br>
            ἥατ' ἄρ' αὖθι μένοντες ἀολλέες. αὐτὰρ Ἀχιλλεὺς  <br>
            αὐτίκα Μυρμιδόνεσσι φιλοπτολέμοισι κέλευσε  <br>
            χαλκὸν ζώννυσθαι, ζεῦξαι δ' ὑπ' ὄχεσφιν ἕκαστον  <br>
            ἵππους: οἳ δ' ὄρνυντο καὶ ἐν τεύχεσσιν ἔδυνον,  <br>
        </P>
        <P><A>23.132</A>  ἂν δ' ἔβαν ἐν δίφροισι παραιβάται ἡνίοχοί τε,  <br>
            πρόσθε μὲν ἱππῆες, μετὰ δὲ νέφος εἵπετο πεζῶν  <br>
            μυρίοι: ἐν δὲ μέσοισι φέρον Πάτροκλον ἑταῖροι.  <br>
            θριξὶ δὲ πάντα νέκυν καταείνυσαν, ἃς ἐπέβαλλον  <br>
            κειρόμενοι: ὄπιθεν δὲ κάρη ἔχε δῖος Ἀχιλλεὺς  <br>
            ἀχνύμενος: ἕταρον γὰρ ἀμύμονα πέμπ' Ἄϊδος δέ.  <br>
            οἳ δ' ὅτε χῶρον ἵκανον ὅθί σφισι πέφραδ' Ἀχιλλεὺς  <br>
            κάτθεσαν, αἶψα δέ οἱ μενοεικέα νήεον ὕλην.  <br>
        </P>
        <P><A>23.140</A>  ἔνθ' αὖτ' ἄλλ' ἐνόησε ποδάρκης δῖος Ἀχιλλεύς:  <br>
            στὰς ἀπάνευθε πυρῆς ξανθὴν ἀπεκείρατο χαίτην,  <br>
            τήν ῥα Σπερχειῷ ποταμῷ τρέφε τηλεθόωσαν:  <br>
            ὀχθήσας δ' ἄρα εἶπεν ἰδὼν ἐπὶ οἴνοπα πόντον:  <br>
        </P>
        <P><A>23.144</A>  Σπερχεί' ἄλλως σοί γε πατὴρ ἠρήσατο Πηλεὺς  <br>
            κεῖσέ με νοστήσαντα φίλην ἐς πατρίδα γαῖαν  <br>
            σοί τε κόμην κερέειν ῥέξειν θ' ἱερὴν ἑκατόμβην,  <br>
            πεντήκοντα δ' ἔνορχα παρ' αὐτόθι μῆλ' ἱερεύσειν  <br>
            ἐς πηγάς, ὅθι τοι τέμενος βωμός τε θυήεις.  <br>
            ὣς ἠρᾶθ' ὃ γέρων, σὺ δέ οἱ νόον οὐκ ἐτέλεσσας.  <br>
            νῦν δ' ἐπεὶ οὐ νέομαί γε φίλην ἐς πατρίδα γαῖαν  <br>
            Πατρόκλῳ ἥρωϊ κόμην ὀπάσαιμι φέρεσθαι.  <br>
        </P>
        <P><A>23.152</A>  ὣς εἰπὼν ἐν χερσὶ κόμην ἑτάροιο φίλοιο  <br>
            θῆκεν, τοῖσι δὲ πᾶσιν ὑφ' ἵμερον ὦρσε γόοιο.  <br>
        </P>
        <P><A>23.154</A>  καί νύ κ' ὀδυρομένοισιν ἔδυ φάος ἠελίοιο  <br>
            εἰ μὴ Ἀχιλλεὺς αἶψ' Ἀγαμέμνονι εἶπε παραστάς:  <br>
            Ἀτρεΐδη, σοὶ γάρ τε μάλιστά γε λαὸς Ἀχαιῶν  <br>
            πείσονται μύθοισι, γόοιο μὲν ἔστι καὶ ἆσαι,  <br>
            νῦν δ' ἀπὸ πυρκαϊῆς σκέδασον καὶ δεῖπνον ἄνωχθι  <br>
            ὅπλεσθαι: τάδε δ' ἀμφὶ πονησόμεθ' οἷσι μάλιστα  <br>
            κήδεός ἐστι νέκυς: παρὰ δ' οἵ τ' ἀγοὶ ἄμμι μενόντων.  <br>
        </P>
        <P><A>23.161</A>  αὐτὰρ ἐπεὶ τό γ' ἄκουσεν ἄναξ ἀνδρῶν Ἀγαμέμνων,  <br>
            αὐτίκα λαὸν μὲν σκέδασεν κατὰ νῆας ἐΐσας,  <br>
            κηδεμόνες δὲ παρ' αὖθι μένον καὶ νήεον ὕλην,  <br>
            ποίησαν δὲ πυρὴν ἑκατόμπεδον ἔνθα καὶ ἔνθα,  <br>
            ἐν δὲ πυρῇ ὑπάτῃ νεκρὸν θέσαν ἀχνύμενοι κῆρ.  <br>
        </P>
        <P><A>23.166</A>  πολλὰ δὲ ἴφια μῆλα καὶ εἰλίποδας ἕλικας βοῦς  <br>
            πρόσθε πυρῆς ἔδερόν τε καὶ ἄμφεπον: ἐκ δ' ἄρα πάντων  <br>
            δημὸν ἑλὼν ἐκάλυψε νέκυν μεγάθυμος Ἀχιλλεὺς  <br>
            ἐς πόδας ἐκ κεφαλῆς, περὶ δὲ δρατὰ σώματα νήει.  <br>
        </P>
        <P><A>23.170</A>  ἐν δ' ἐτίθει μέλιτος καὶ ἀλείφατος ἀμφιφορῆας  <br>
            πρὸς λέχεα κλίνων: πίσυρας δ' ἐριαύχενας ἵππους  <br>
            ἐσσυμένως ἐνέβαλλε πυρῇ μεγάλα στεναχίζων.  <br>
            ἐννέα τῷ γε ἄνακτι τραπεζῆες κύνες ἦσαν,  <br>
            καὶ μὲν τῶν ἐνέβαλλε πυρῇ δύο δειροτομήσας,  <br>
        </P>
        <P><A>23.175</A>  δώδεκα δὲ Τρώων μεγαθύμων υἱέας ἐσθλοὺς  <br>
            χαλκῷ δηϊόων: κακὰ δὲ φρεσὶ μήδετο ἔργα:  <br>
            ἐν δὲ πυρὸς μένος ἧκε σιδήρεον ὄφρα νέμοιτο.  <br>
        </P>
        <P><A>23.178</A>  ᾤμωξέν τ' ἄρ' ἔπειτα, φίλον δ' ὀνόμηνεν ἑταῖρον:  <br>
            χαῖρέ μοι ὦ Πάτροκλε καὶ εἰν Ἀΐδαο δόμοισι:  <br>
        </P>
        <P><A>23.180</A>  πάντα γὰρ ἤδη τοι τελέω τὰ πάροιθεν ὑπέστην,  <br>
            δώδεκα μὲν Τρώων μεγαθύμων υἱέας ἐσθλοὺς  <br>
            τοὺς ἅμα σοὶ πάντας πῦρ ἐσθίει: Ἕκτορα δ' οὔ τι  <br>
            δώσω Πριαμίδην πυρὶ δαπτέμεν, ἀλλὰ κύνεσσιν.  <br>
        </P>
        <P><A>23.184</A>  ὣς φάτ' ἀπειλήσας: τὸν δ' οὐ κύνες ἀμφεπένοντο,  <br>
            ἀλλὰ κύνας μὲν ἄλαλκε Διὸς θυγάτηρ Ἀφροδίτη  <br>
            ἤματα καὶ νύκτας, ῥοδόεντι δὲ χρῖεν ἐλαίῳ  <br>
            ἀμβροσίῳ, ἵνα μή μιν ἀποδρύφοι ἑλκυστάζων.  <br>
        </P>
        <P><A>23.188</A>  τῷ δ' ἐπὶ κυάνεον νέφος ἤγαγε Φοῖβος Ἀπόλλων  <br>
            οὐρανόθεν πεδίον δέ, κάλυψε δὲ χῶρον ἅπαντα  <br>
            ὅσσον ἐπεῖχε νέκυς, μὴ πρὶν μένος ἠελίοιο  <br>
            σκήλει' ἀμφὶ περὶ χρόα ἴνεσιν ἠδὲ μέλεσσιν.  <br>
        </P>
        <P><A>23.192</A>  οὐδὲ πυρὴ Πατρόκλου ἐκαίετο τεθνηῶτος:  <br>
            ἔνθ' αὖτ' ἀλλ' ἐνόησε ποδάρκης δῖος Ἀχιλλεύς:  <br>
            στὰς ἀπάνευθε πυρῆς δοιοῖς ἠρᾶτ' ἀνέμοισι  <br>
            Βορέῃ καὶ Ζεφύρῳ, καὶ ὑπίσχετο ἱερὰ καλά:  <br>
            πολλὰ δὲ καὶ σπένδων χρυσέῳ δέπαϊ λιτάνευεν  <br>
            ἐλθέμεν, ὄφρα τάχιστα πυρὶ φλεγεθοίατο νεκροί,  <br>
            ὕλη τε σεύαιτο καήμεναι. ὦκα δὲ Ἶρις  <br>
        </P>
        <P><A>23.199</A>  ἀράων ἀΐουσα μετάγγελος ἦλθ' ἀνέμοισιν.  <br>
            οἳ μὲν ἄρα Ζεφύροιο δυσαέος ἀθρόοι ἔνδον  <br>
            εἰλαπίνην δαίνυντο: θέουσα δὲ Ἶρις ἐπέστη  <br>
            βηλῷ ἔπι λιθέῳ: τοὶ δ' ὡς ἴδον ὀφθαλμοῖσι  <br>
            πάντες ἀνήϊξαν, κάλεόν τέ μιν εἰς ἓ ἕκαστος:  <br>
        </P>
        <P><A>23.204</A>  ἣ δ' αὖθ' ἕζεσθαι μὲν ἀνήνατο, εἶπε δὲ μῦθον:  <br>
            οὐχ ἕδος: εἶμι γὰρ αὖτις ἐπ' Ὠκεανοῖο ῥέεθρα  <br>
            Αἰθιόπων ἐς γαῖαν, ὅθι ῥέζουσ' ἑκατόμβας  <br>
            ἀθανάτοις, ἵνα δὴ καὶ ἐγὼ μεταδαίσομαι ἱρῶν.  <br>
            ἀλλ' Ἀχιλεὺς Βορέην ἠδὲ Ζέφυρον κελαδεινὸν  <br>
            ἐλθεῖν ἀρᾶται, καὶ ὑπίσχεται ἱερὰ καλά,  <br>
            ὄφρα πυρὴν ὄρσητε καήμεναι, ᾗ ἔνι κεῖται  <br>
            Πάτροκλος, τὸν πάντες ἀναστενάχουσιν Ἀχαιοί.  <br>
        </P>
        <P><A>23.212</A>  ἣ μὲν ἄρ' ὣς εἰποῦσ' ἀπεβήσετο, τοὶ δ' ὀρέοντο  <br>
            ἠχῇ θεσπεσίῃ νέφεα κλονέοντε πάροιθεν.  <br>
            αἶψα δὲ πόντον ἵκανον ἀήμεναι, ὦρτο δὲ κῦμα  <br>
            πνοιῇ ὕπο λιγυρῇ: Τροίην δ' ἐρίβωλον ἱκέσθην,  <br>
            ἐν δὲ πυρῇ πεσέτην, μέγα δ' ἴαχε θεσπιδαὲς πῦρ.  <br>
            παννύχιοι δ' ἄρα τοί γε πυρῆς ἄμυδις φλόγ' ἔβαλλον  <br>
            φυσῶντες λιγέως: ὃ δὲ πάννυχος ὠκὺς Ἀχιλλεὺς  <br>
        </P>
        <P><A>23.219</A>  χρυσέου ἐκ κρητῆρος ἑλὼν δέπας ἀμφικύπελλον  <br>
            οἶνον ἀφυσσόμενος χαμάδις χέε, δεῦε δὲ γαῖαν  <br>
            ψυχὴν κικλήσκων Πατροκλῆος δειλοῖο.  <br>
        </P>
        <P><A>23.222</A>  ὡς δὲ πατὴρ οὗ παιδὸς ὀδύρεται ὀστέα καίων  <br>
            νυμφίου, ὅς τε θανὼν δειλοὺς ἀκάχησε τοκῆας,  <br>
            ὣς Ἀχιλεὺς ἑτάροιο ὀδύρετο ὀστέα καίων,  <br>
            ἑρπύζων παρὰ πυρκαϊὴν ἁδινὰ στεναχίζων.  <br>
        </P>
        <P><A>23.226</A>  ἦμος δ' ἑωσφόρος εἶσι φόως ἐρέων ἐπὶ γαῖαν,  <br>
            ὅν τε μέτα κροκόπεπλος ὑπεὶρ ἅλα κίδναται ἠώς,  <br>
            τῆμος πυρκαϊὴ ἐμαραίνετο, παύσατο δὲ φλόξ.  <br>
            οἳ δ' ἄνεμοι πάλιν αὖτις ἔβαν οἶκον δὲ νέεσθαι  <br>
            Θρηΐκιον κατὰ πόντον: ὃ δ' ἔστενεν οἴδματι θύων.  <br>
        </P>
        <P><A>23.231</A>  Πηλεΐδης δ' ἀπὸ πυρκαϊῆς ἑτέρωσε λιασθεὶς  <br>
            κλίνθη κεκμηώς, ἐπὶ δὲ γλυκὺς ὕπνος ὄρουσεν:  <br>
            οἳ δ' ἀμφ' Ἀτρεΐωνα ἀολλέες ἠγερέθοντο:  <br>
            τῶν μιν ἐπερχομένων ὅμαδος καὶ δοῦπος ἔγειρεν,  <br>
            ἕζετο δ' ὀρθωθεὶς καί σφεας πρὸς μῦθον ἔειπεν:  <br>
        </P>
        <P><A>23.236</A>  Ἀτρεΐδη τε καὶ ἄλλοι ἀριστῆες Παναχαιῶν,  <br>
            πρῶτον μὲν κατὰ πυρκαϊὴν σβέσατ' αἴθοπι οἴνῳ  <br>
            πᾶσαν, ὁπόσσον ἐπέσχε πυρὸς μένος: αὐτὰρ ἔπειτα  <br>
            ὀστέα Πατρόκλοιο Μενοιτιάδαο λέγωμεν  <br>
            εὖ διαγιγνώσκοντες: ἀριφραδέα δὲ τέτυκται:  <br>
            ἐν μέσσῃ γὰρ ἔκειτο πυρῇ, τοὶ δ' ἄλλοι ἄνευθεν  <br>
            ἐσχατιῇ καίοντ' ἐπιμὶξ ἵπποι τε καὶ ἄνδρες.  <br>
        </P>
        <P><A>23.243</A>  καὶ τὰ μὲν ἐν χρυσέῃ φιάλῃ καὶ δίπλακι δημῷ  <br>
            θείομεν, εἰς ὅ κεν αὐτὸς ἐγὼν Ἄϊδι κεύθωμαι.  <br>
            τύμβον δ' οὐ μάλα πολλὸν ἐγὼ πονέεσθαι ἄνωγα,  <br>
            ἀλλ' ἐπιεικέα τοῖον: ἔπειτα δὲ καὶ τὸν Ἀχαιοὶ  <br>
            εὐρύν θ' ὑψηλόν τε τιθήμεναι, οἵ κεν ἐμεῖο  <br>
            δεύτεροι ἐν νήεσσι πολυκλήϊσι λίπησθε.  <br>
        </P>
        <P><A>23.249</A>  ὣς ἔφαθ', οἳ δ' ἐπίθοντο ποδώκεϊ Πηλεΐωνι.  <br>
            πρῶτον μὲν κατὰ πυρκαϊὴν σβέσαν αἴθοπι οἴνῳ  <br>
            ὅσσον ἐπὶ φλὸξ ἦλθε, βαθεῖα δὲ κάππεσε τέφρη:  <br>
        </P>
        <P><A>23.252</A>  κλαίοντες δ' ἑτάροιο ἐνηέος ὀστέα λευκὰ  <br>
            ἄλλεγον ἐς χρυσέην φιάλην καὶ δίπλακα δημόν,  <br>
            ἐν κλισίῃσι δὲ θέντες ἑανῷ λιτὶ κάλυψαν:  <br>
        </P>
        <P><A>23.255</A>  τορνώσαντο δὲ σῆμα θεμείλιά τε προβάλοντο  <br>
            ἀμφὶ πυρήν: εἶθαρ δὲ χυτὴν ἐπὶ γαῖαν ἔχευαν,  <br>
            χεύαντες δὲ τὸ σῆμα πάλιν κίον. αὐτὰρ Ἀχιλλεὺς  <br>
        </P>
        <P><A>23.258</A>  αὐτοῦ λαὸν ἔρυκε καὶ ἵζανεν εὐρὺν ἀγῶνα,  <br>
            νηῶν δ' ἔκφερ' ἄεθλα λέβητάς τε τρίποδάς τε  <br>
            ἵππους θ' ἡμιόνους τε βοῶν τ' ἴφθιμα κάρηνα,  <br>
            ἠδὲ γυναῖκας ἐϋζώνους πολιόν τε σίδηρον.  <br>
        </P>
        <P><A>23.262</A>  ἱππεῦσιν μὲν πρῶτα ποδώκεσιν ἀγλά' ἄεθλα  <br>
            θῆκε γυναῖκα ἄγεσθαι ἀμύμονα ἔργα ἰδυῖαν  <br>
            καὶ τρίποδ' ὠτώεντα δυωκαιεικοσίμετρον  <br>
        </P>
        <P><A>23.265</A>  τῷ πρώτῳ: ἀτὰρ αὖ τῷ δευτέρῳ ἵππον ἔθηκεν  <br>
            ἑξέτε' ἀδμήτην βρέφος ἡμίονον κυέουσαν:  <br>
            αὐτὰρ τῷ τριτάτῳ ἄπυρον κατέθηκε λέβητα  <br>
            καλὸν τέσσαρα μέτρα κεχανδότα λευκὸν ἔτ' αὔτως:  <br>
            τῷ δὲ τετάρτῳ θῆκε δύω χρυσοῖο τάλαντα,  <br>
            πέμπτῳ δ' ἀμφίθετον φιάλην ἀπύρωτον ἔθηκε.  <br>
        </P>
        <P><A>23.271</A>  στῆ δ' ὀρθὸς καὶ μῦθον ἐν Ἀργείοισιν ἔειπεν:  <br>
            Ἀτρεΐδη τε καὶ ἄλλοι ἐϋκνήμιδες Ἀχαιοὶ  <br>
            ἱππῆας τάδ' ἄεθλα δεδεγμένα κεῖτ' ἐν ἀγῶνι.  <br>
            εἰ μὲν νῦν ἐπὶ ἄλλῳ ἀεθλεύοιμεν Ἀχαιοὶ  <br>
            ἦ τ' ἂν ἐγὼ τὰ πρῶτα λαβὼν κλισίην δὲ φεροίμην.  <br>
        </P>
        <P><A>23.276</A>  ἴστε γὰρ ὅσσον ἐμοὶ ἀρετῇ περιβάλλετον ἵπποι:  <br>
            ἀθάνατοί τε γάρ εἰσι, Ποσειδάων δὲ πόρ' αὐτοὺς  <br>
            πατρὶ ἐμῷ Πηλῆϊ, ὃ δ' αὖτ' ἐμοὶ ἐγγυάλιξεν.  <br>
            ἀλλ' ἤτοι μὲν ἐγὼ μενέω καὶ μώνυχες ἵπποι:  <br>
        </P>
        <P><A>23.280</A>  τοίου γὰρ κλέος ἐσθλὸν ἀπώλεσαν ἡνιόχοιο  <br>
            ἠπίου, ὅς σφωϊν μάλα πολλάκις ὑγρὸν ἔλαιον  <br>
            χαιτάων κατέχευε λοέσσας ὕδατι λευκῷ.  <br>
            τὸν τώ γ' ἑσταότες πενθείετον, οὔδεϊ δέ σφι  <br>
            χαῖται ἐρηρέδαται, τὼ δ' ἕστατον ἀχνυμένω κῆρ.  <br>
        </P>
        <P><A>23.285</A>  ἄλλοι δὲ στέλλεσθε κατὰ στρατόν, ὅς τις Ἀχαιῶν  <br>
            ἵπποισίν τε πέποιθε καὶ ἅρμασι κολλητοῖσιν.  <br>
        </P>
        <P><A>23.287</A>  ὣς φάτο Πηλεΐδης, ταχέες δ' ἱππῆες ἄγερθεν.  <br>
            ὦρτο πολὺ πρῶτος μὲν ἄναξ ἀνδρῶν Εὔμηλος  <br>
            Ἀδμήτου φίλος υἱός, ὃς ἱπποσύνῃ ἐκέκαστο:  <br>
        </P>
        <P><A>23.290</A>  τῷ δ' ἐπὶ Τυδεΐδης ὦρτο κρατερὸς Διομήδης,  <br>
            ἵππους δὲ Τρῳοὺς ὕπαγε ζυγόν, οὕς ποτ' ἀπηύρα  <br>
            Αἰνείαν, ἀτὰρ αὐτὸν ὑπεξεσάωσεν Ἀπόλλων.  <br>
        </P>
        <P><A>23.293</A>  τῷ δ' ἄρ' ἐπ' Ἀτρεΐδης ὦρτο ξανθὸς Μενέλαος  <br>
            διογενής, ὑπὸ δὲ ζυγὸν ἤγαγεν ὠκέας ἵππους  <br>
            Αἴθην τὴν Ἀγαμεμνονέην τὸν ἑόν τε Πόδαργον:  <br>
            τὴν Ἀγαμέμνονι δῶκ' Ἀγχισιάδης Ἐχέπωλος  <br>
            δῶρ', ἵνα μή οἱ ἕποιθ' ὑπὸ Ἴλιον ἠνεμόεσσαν,  <br>
            ἀλλ' αὐτοῦ τέρποιτο μένων: μέγα γάρ οἱ ἔδωκε  <br>
            Ζεὺς ἄφενος, ναῖεν δ' ὅ γ' ἐν εὐρυχόρῳ Σικυῶνι:  <br>
            τὴν ὅ γ' ὑπὸ ζυγὸν ἦγε μέγα δρόμου ἰσχανόωσαν.  <br>
        </P>
        <P><A>23.301</A>  Ἀντίλοχος δὲ τέταρτος ἐΰτριχας ὁπλίσαθ' ἵππους,  <br>
            Νέστορος ἀγλαὸς υἱὸς ὑπερθύμοιο ἄνακτος  <br>
            τοῦ Νηληϊάδαο: Πυλοιγενέες δέ οἱ ἵπποι  <br>
            ὠκύποδες φέρον ἅρμα: πατὴρ δέ οἱ ἄγχι παραστὰς  <br>
            μυθεῖτ' εἰς ἀγαθὰ φρονέων νοέοντι καὶ αὐτῷ:  <br>
        </P>
        <P><A>23.306</A>  Ἀντίλοχ' ἤτοι μέν σε νέον περ ἐόντ' ἐφίλησαν  <br>
            Ζεύς τε Ποσειδάων τε, καὶ ἱπποσύνας ἐδίδαξαν  <br>
            παντοίας: τὼ καί σε διδασκέμεν οὔ τι μάλα χρεώ:  <br>
            οἶσθα γὰρ εὖ περὶ τέρμαθ' ἑλισσέμεν: ἀλλά τοι ἵπποι  <br>
            βάρδιστοι θείειν: τώ τ' οἴω λοίγι' ἔσεσθαι.  <br>
        </P>
        <P><A>23.311</A>  τῶν δ' ἵπποι μὲν ἔασιν ἀφάρτεροι, οὐδὲ μὲν αὐτοὶ  <br>
            πλείονα ἴσασιν σέθεν αὐτοῦ μητίσασθαι.  <br>
            ἀλλ' ἄγε δὴ σὺ φίλος μῆτιν ἐμβάλλεο θυμῷ  <br>
            παντοίην, ἵνα μή σε παρεκπροφύγῃσιν ἄεθλα.  <br>
            μήτι τοι δρυτόμος μέγ' ἀμείνων ἠὲ βίηφι:  <br>
            μήτι δ' αὖτε κυβερνήτης ἐνὶ οἴνοπι πόντῳ  <br>
            νῆα θοὴν ἰθύνει ἐρεχθομένην ἀνέμοισι:  <br>
            μήτι δ' ἡνίοχος περιγίγνεται ἡνιόχοιο.  <br>
        </P>
        <P><A>23.319</A>  ἀλλ' ὃς μέν θ' ἵπποισι καὶ ἅρμασιν οἷσι πεποιθὼς  <br>
            ἀφραδέως ἐπὶ πολλὸν ἑλίσσεται ἔνθα καὶ ἔνθα,  <br>
            ἵπποι δὲ πλανόωνται ἀνὰ δρόμον, οὐδὲ κατίσχει:  <br>
        </P>
        <P><A>23.322</A>  ὃς δέ κε κέρδεα εἰδῇ ἐλαύνων ἥσσονας ἵππους,  <br>
            αἰεὶ τέρμ' ὁρόων στρέφει ἐγγύθεν, οὐδέ ἑ λήθει  <br>
            ὅππως τὸ πρῶτον τανύσῃ βοέοισιν ἱμᾶσιν,  <br>
            ἀλλ' ἔχει ἀσφαλέως καὶ τὸν προὔχοντα δοκεύει.  <br>
        </P>
        <P><A>23.326</A>  σῆμα δέ τοι ἐρέω μάλ' ἀριφραδές, οὐδέ σε λήσει.  <br>
            ἕστηκε ξύλον αὖον ὅσον τ' ὄργυι' ὑπὲρ αἴης  <br>
            ἢ δρυὸς ἢ πεύκης: τὸ μὲν οὐ καταπύθεται ὄμβρῳ,  <br>
            λᾶε δὲ τοῦ ἑκάτερθεν ἐρηρέδαται δύο λευκὼ  <br>
            ἐν ξυνοχῇσιν ὁδοῦ, λεῖος δ' ἱππόδρομος ἀμφὶς  <br>
            ἤ τευ σῆμα βροτοῖο πάλαι κατατεθνηῶτος,  <br>
            ἢ τό γε νύσσα τέτυκτο ἐπὶ προτέρων ἀνθρώπων,  <br>
            καὶ νῦν τέρματ' ἔθηκε ποδάρκης δῖος Ἀχιλλεύς.  <br>
        </P>
        <P><A>23.334</A>  τῷ σὺ μάλ' ἐγχρίμψας ἐλάαν σχεδὸν ἅρμα καὶ ἵππους,  <br>
            αὐτὸς δὲ κλινθῆναι ἐϋπλέκτῳ ἐνὶ δίφρῳ  <br>
            ἦκ' ἐπ' ἀριστερὰ τοῖιν: ἀτὰρ τὸν δεξιὸν ἵππον  <br>
            κένσαι ὁμοκλήσας, εἶξαί τέ οἱ ἡνία χερσίν.  <br>
            ἐν νύσσῃ δέ τοι ἵππος ἀριστερὸς ἐγχριμφθήτω,  <br>
            ὡς ἄν τοι πλήμνη γε δοάσσεται ἄκρον ἱκέσθαι  <br>
            κύκλου ποιητοῖο: λίθου δ' ἀλέασθαι ἐπαυρεῖν,  <br>
        </P>
        <P><A>23.341</A>  μή πως ἵππους τε τρώσῃς κατά θ' ἅρματα ἄξῃς:  <br>
            χάρμα δὲ τοῖς ἄλλοισιν, ἐλεγχείη δὲ σοὶ αὐτῷ  <br>
            ἔσσεται: ἀλλὰ φίλος φρονέων πεφυλαγμένος εἶναι.  <br>
            εἰ γάρ κ' ἐν νύσσῃ γε παρεξελάσῃσθα διώκων,  <br>
            οὐκ ἔσθ' ὅς κέ σ' ἕλῃσι μετάλμενος οὐδὲ παρέλθῃ,  <br>
            οὐδ' εἴ κεν μετόπισθεν Ἀρίονα δῖον ἐλαύνοι  <br>
            Ἀδρήστου ταχὺν ἵππον, ὃς ἐκ θεόφιν γένος ἦεν,  <br>
            ἢ τοὺς Λαομέδοντος, οἳ ἐνθάδε γ' ἔτραφεν ἐσθλοί.  <br>
        </P>
        <P><A>23.349</A>  ὣς εἰπὼν Νέστωρ Νηλήϊος ἂψ ἐνὶ χώρῃ  <br>
            ἕζετ', ἐπεὶ ᾧ παιδὶ ἑκάστου πείρατ' ἔειπε.  <br>
            Μηριόνης δ' ἄρα πέμπτος ἐΰτριχας ὁπλίσαθ' ἵππους.  <br>
        </P>
        <P><A>23.352</A>  ἂν δ' ἔβαν ἐς δίφρους, ἐν δὲ κλήρους ἐβάλοντο:  <br>
            πάλλ' Ἀχιλεύς, ἐκ δὲ κλῆρος θόρε Νεστορίδαο  <br>
            Ἀντιλόχου: μετὰ τὸν δ' ἔλαχε κρείων Εὔμηλος:  <br>
            τῷ δ' ἄρ' ἐπ' Ἀτρεΐδης δουρὶ κλειτὸς Μενέλαος,  <br>
            τῷ δ' ἐπὶ Μηριόνης λάχ' ἐλαυνέμεν: ὕστατος αὖτε  <br>
            Τυδεΐδης ὄχ' ἄριστος ἐὼν λάχ' ἐλαυνέμεν ἵππους.  <br>
        </P>
        <P><A>23.358</A>  στὰν δὲ μεταστοιχί, σήμηνε δὲ τέρματ' Ἀχιλλεὺς  <br>
            τηλόθεν ἐν λείῳ πεδίῳ: παρὰ δὲ σκοπὸν εἷσεν  <br>
            ἀντίθεον Φοίνικα ὀπάονα πατρὸς ἑοῖο,  <br>
            ὡς μεμνέῳτο δρόμους καὶ ἀληθείην ἀποείποι.  <br>
        </P>
        <P><A>23.362</A>  οἳ δ' ἅμα πάντες ἐφ' ἵπποιιν μάστιγας ἄειραν,  <br>
            πέπληγόν θ' ἱμᾶσιν, ὁμόκλησάν τ' ἐπέεσσιν  <br>
            ἐσσυμένως: οἳ δ' ὦκα διέπρησσον πεδίοιο  <br>
            νόσφι νεῶν ταχέως: ὑπὸ δὲ στέρνοισι κονίη  <br>
            ἵστατ' ἀειρομένη ὥς τε νέφος ἠὲ θύελλα,  <br>
            χαῖται δ' ἐρρώοντο μετὰ πνοιῇς ἀνέμοιο.  <br>
        </P>
        <P><A>23.368</A>  ἅρματα δ' ἄλλοτε μὲν χθονὶ πίλνατο πουλυβοτείρῃ,  <br>
            ἄλλοτε δ' ἀΐξασκε μετήορα: τοὶ δ' ἐλατῆρες  <br>
            ἕστασαν ἐν δίφροισι, πάτασσε δὲ θυμὸς ἑκάστου  <br>
            νίκης ἱεμένων: κέκλοντο δὲ οἷσιν ἕκαστος  <br>
            ἵπποις, οἳ δ' ἐπέτοντο κονίοντες πεδίοιο.  <br>
        </P>
        <P><A>23.373</A>  ἀλλ' ὅτε δὴ πύματον τέλεον δρόμον ὠκέες ἵπποι  <br>
            ἂψ ἐφ' ἁλὸς πολιῆς, τότε δὴ ἀρετή γε ἑκάστου  <br>
            φαίνετ', ἄφαρ δ' ἵπποισι τάθη δρόμος: ὦκα δ' ἔπειτα  <br>
        </P>
        <P><A>23.376</A>  αἳ Φηρητιάδαο ποδώκεες ἔκφερον ἵπποι.  <br>
            τὰς δὲ μετ' ἐξέφερον Διομήδεος ἄρσενες ἵπποι  <br>
            Τρώϊοι, οὐδέ τι πολλὸν ἄνευθ' ἔσαν, ἀλλὰ μάλ' ἐγγύς:  <br>
            αἰεὶ γὰρ δίφρου ἐπιβησομένοισιν ἐΐκτην,  <br>
            πνοιῇ δ' Εὐμήλοιο μετάφρενον εὐρέε τ' ὤμω  <br>
            θέρμετ': ἐπ' αὐτῷ γὰρ κεφαλὰς καταθέντε πετέσθην.  <br>
        </P>
        <P><A>23.382</A>  καί νύ κεν ἢ παρέλασσ' ἢ ἀμφήριστον ἔθηκεν,  <br>
            εἰ μὴ Τυδέος υἷϊ κοτέσσατο Φοῖβος Ἀπόλλων,  <br>
            ὅς ῥά οἱ ἐκ χειρῶν ἔβαλεν μάστιγα φαεινήν.  <br>
            τοῖο δ' ἀπ' ὀφθαλμῶν χύτο δάκρυα χωομένοιο,  <br>
            οὕνεκα τὰς μὲν ὅρα ἔτι καὶ πολὺ μᾶλλον ἰούσας,  <br>
            οἳ δέ οἱ ἐβλάφθησαν ἄνευ κέντροιο θέοντες.  <br>
        </P>
        <P><A>23.388</A>  οὐδ' ἄρ' Ἀθηναίην ἐλεφηράμενος λάθ' Ἀπόλλων  <br>
            Τυδεΐδην, μάλα δ' ὦκα μετέσσυτο ποιμένα λαῶν,  <br>
            δῶκε δέ οἱ μάστιγα, μένος δ' ἵπποισιν ἐνῆκεν:  <br>
            ἣ δὲ μετ' Ἀδμήτου υἱὸν κοτέουσ' ἐβεβήκει,  <br>
            ἵππειον δέ οἱ ἦξε θεὰ ζυγόν: αἳ δέ οἱ ἵπποι  <br>
            ἀμφὶς ὁδοῦ δραμέτην, ῥυμὸς δ' ἐπὶ γαῖαν ἐλύσθη.  <br>
        </P>
        <P><A>23.394</A>  αὐτὸς δ' ἐκ δίφροιο παρὰ τροχὸν ἐξεκυλίσθη,  <br>
            ἀγκῶνάς τε περιδρύφθη στόμα τε ῥῖνάς τε,  <br>
            θρυλίχθη δὲ μέτωπον ἐπ' ὀφρύσι: τὼ δέ οἱ ὄσσε  <br>
            δακρυόφι πλῆσθεν, θαλερὴ δέ οἱ ἔσχετο φωνή.  <br>
            Τυδεΐδης δὲ παρατρέψας ἔχε μώνυχας ἵππους,  <br>
            πολλὸν τῶν ἄλλων ἐξάλμενος: ἐν γὰρ Ἀθήνη  <br>
            ἵπποις ἧκε μένος καὶ ἐπ' αὐτῷ κῦδος ἔθηκε.  <br>
        </P>
        <P><A>23.401</A>  τῷ δ' ἄρ' ἐπ' Ἀτρεΐδης εἶχε ξανθὸς Μενέλαος.  <br>
            Ἀντίλοχος δ' ἵπποισιν ἐκέκλετο πατρὸς ἑοῖο:  <br>
            ἔμβητον καὶ σφῶϊ: τιταίνετον ὅττι τάχιστα.  <br>
            ἤτοι μὲν κείνοισιν ἐριζέμεν οὔ τι κελεύω  <br>
            Τυδεΐδεω ἵπποισι δαΐφρονος, οἷσιν Ἀθήνη  <br>
            νῦν ὤρεξε τάχος καὶ ἐπ' αὐτῷ κῦδος ἔθηκεν:  <br>
            ἵππους δ' Ἀτρεΐδαο κιχάνετε, μὴ δὲ λίπησθον,  <br>
            καρπαλίμως, μὴ σφῶϊν ἐλεγχείην καταχεύῃ  <br>
            Αἴθη θῆλυς ἐοῦσα: τί ἢ λείπεσθε φέριστοι;  <br>
        </P>
        <P><A>23.410</A>  ὧδε γὰρ ἐξερέω, καὶ μὴν τετελεσμένον ἔσται:  <br>
            οὐ σφῶϊν κομιδὴ παρὰ Νέστορι ποιμένι λαῶν  <br>
            ἔσσεται, αὐτίκα δ' ὔμμε κατακτενεῖ ὀξέϊ χαλκῷ,  <br>
            αἴ κ' ἀποκηδήσαντε φερώμεθα χεῖρον ἄεθλον.  <br>
        </P>
        <P><A>23.414</A>  ἀλλ' ἐφομαρτεῖτον καὶ σπεύδετον ὅττι τάχιστα:  <br>
            ταῦτα δ' ἐγὼν αὐτὸς τεχνήσομαι ἠδὲ νοήσω  <br>
            στεινωπῷ ἐν ὁδῷ παραδύμεναι, οὐδέ με λήσει.  <br>
            ὣς ἔφαθ', οἳ δὲ ἄνακτος ὑποδείσαντες ὁμοκλὴν  <br>
            μᾶλλον ἐπιδραμέτην ὀλίγον χρόνον: αἶψα δ' ἔπειτα  <br>
        </P>
        <P><A>23.419</A>  στεῖνος ὁδοῦ κοίλης ἴδεν Ἀντίλοχος μενεχάρμης.  <br>
            ῥωχμὸς ἔην γαίης, ᾗ χειμέριον ἀλὲν ὕδωρ  <br>
            ἐξέρρηξεν ὁδοῖο, βάθυνε δὲ χῶρον ἅπαντα:  <br>
            τῇ ῥ' εἶχεν Μενέλαος ἁματροχιὰς ἀλεείνων.  <br>
            Ἀντίλοχος δὲ παρατρέψας ἔχε μώνυχας ἵππους  <br>
            ἐκτὸς ὁδοῦ, ὀλίγον δὲ παρακλίνας ἐδίωκεν.  <br>
        </P>
        <P><A>23.425</A>  Ἀτρεΐδης δ' ἔδεισε καὶ Ἀντιλόχῳ ἐγεγώνει:  <br>
            Ἀντίλοχ' ἀφραδέως ἱππάζεαι, ἀλλ' ἄνεχ' ἵππους:  <br>
            στεινωπὸς γὰρ ὁδός, τάχα δ' εὐρυτέρη παρελάσσαι:  <br>
            μή πως ἀμφοτέρους δηλήσεαι ἅρματι κύρσας.  <br>
        </P>
        <P><A>23.429</A>  ὣς ἔφατ', Ἀντίλοχος δ' ἔτι καὶ πολὺ μᾶλλον ἔλαυνε  <br>
            κέντρῳ ἐπισπέρχων ὡς οὐκ ἀΐοντι ἐοικώς.  <br>
            ὅσσα δὲ δίσκου οὖρα κατωμαδίοιο πέλονται,  <br>
            ὅν τ' αἰζηὸς ἀφῆκεν ἀνὴρ πειρώμενος ἥβης,  <br>
            τόσσον ἐπιδραμέτην: αἳ δ' ἠρώησαν ὀπίσσω  <br>
            Ἀτρεΐδεω: αὐτὸς γὰρ ἑκὼν μεθέηκεν ἐλαύνειν  <br>
            μή πως συγκύρσειαν ὁδῷ ἔνι μώνυχες ἵπποι,  <br>
            δίφρους τ' ἀνστρέψειαν ἐϋπλεκέας, κατὰ δ' αὐτοὶ  <br>
            ἐν κονίῃσι πέσοιεν ἐπειγόμενοι περὶ νίκης.  <br>
        </P>
        <P><A>23.438</A>  τὸν καὶ νεικείων προσέφη ξανθὸς Μενέλαος:  <br>
            Ἀντίλοχ' οὔ τις σεῖο βροτῶν ὀλοώτερος ἄλλος:  <br>
            ἔρρ', ἐπεὶ οὔ σ' ἔτυμόν γε φάμεν πεπνῦσθαι Ἀχαιοί.  <br>
            ἀλλ' οὐ μὰν οὐδ' ὧς ἄτερ ὅρκου οἴσῃ ἄεθλον.  <br>
        </P>
        <P><A>23.442</A>  ὣς εἰπὼν ἵπποισιν ἐκέκλετο φώνησέν τε:  <br>
            μή μοι ἐρύκεσθον μὴ δ' ἕστατον ἀχνυμένω κῆρ.  <br>
            φθήσονται τούτοισι πόδες καὶ γοῦνα καμόντα  <br>
            ἢ ὑμῖν: ἄμφω γὰρ ἀτέμβονται νεότητος.  <br>
            ὣς ἔφαθ', οἳ δὲ ἄνακτος ὑποδείσαντες ὁμοκλὴν  <br>
            μᾶλλον ἐπιδραμέτην, τάχα δέ σφισιν ἄγχι γένοντο.  <br>
        </P>
        <P><A>23.448</A>  Ἀργεῖοι δ' ἐν ἀγῶνι καθήμενοι εἰσορόωντο  <br>
            ἵππους: τοὶ δὲ πέτοντο κονίοντες πεδίοιο.  <br>
            πρῶτος δ' Ἰδομενεὺς Κρητῶν ἀγὸς ἐφράσαθ' ἵππους:  <br>
            ἧστο γὰρ ἐκτὸς ἀγῶνος ὑπέρτατος ἐν περιωπῇ:  <br>
            τοῖο δ' ἄνευθεν ἐόντος ὁμοκλητῆρος ἀκούσας  <br>
            ἔγνω, φράσσατο δ' ἵππον ἀριπρεπέα προὔχοντα,  <br>
            ὃς τὸ μὲν ἄλλο τόσον φοῖνιξ ἦν, ἐν δὲ μετώπῳ  <br>
            λευκὸν σῆμα τέτυκτο περίτροχον ἠΰτε μήνη.  <br>
        </P>
        <P><A>23.456</A>  στῆ δ' ὀρθὸς καὶ μῦθον ἐν Ἀργείοισιν ἔειπεν:  <br>
            ὦ φίλοι Ἀργείων ἡγήτορες ἠδὲ μέδοντες  <br>
            οἶος ἐγὼν ἵππους αὐγάζομαι ἦε καὶ ὑμεῖς;  <br>
            ἄλλοι μοι δοκέουσι παροίτεροι ἔμμεναι ἵπποι,  <br>
            ἄλλος δ' ἡνίοχος ἰνδάλλεται: αἳ δέ που αὐτοῦ  <br>
            ἔβλαβεν ἐν πεδίῳ, αἳ κεῖσέ γε φέρτεραι ἦσαν:  <br>
            ἤτοι γὰρ τὰς πρῶτα ἴδον περὶ τέρμα βαλούσας,  <br>
            νῦν δ' οὔ πῃ δύναμαι ἰδέειν: πάντῃ δέ μοι ὄσσε  <br>
            Τρωϊκὸν ἂμ πεδίον παπταίνετον εἰσορόωντι:  <br>
        </P>
        <P><A>23.465</A>  ἦε τὸν ἡνίοχον φύγον ἡνία, οὐδὲ δυνάσθη  <br>
            εὖ σχεθέειν περὶ τέρμα καὶ οὐκ ἐτύχησεν ἑλίξας:  <br>
            ἔνθά μιν ἐκπεσέειν ὀΐω σύν θ' ἅρματα ἆξαι,  <br>
            αἳ δ' ἐξηρώησαν, ἐπεὶ μένος ἔλλαβε θυμόν.  <br>
            ἀλλὰ ἴδεσθε καὶ ὔμμες ἀνασταδόν: οὐ γὰρ ἔγωγε  <br>
            εὖ διαγιγνώσκω: δοκέει δέ μοι ἔμμεναι ἀνὴρ  <br>
            Αἰτωλὸς γενεήν, μετὰ δ' Ἀργείοισιν ἀνάσσει  <br>
            Τυδέος ἱπποδάμου υἱὸς κρατερὸς Διομήδης.  <br>
        </P>
        <P><A>23.473</A>  τὸν δ' αἰσχρῶς ἐνένιπεν Ὀϊλῆος ταχὺς Αἴας:  <br>
            Ἰδομενεῦ τί πάρος λαβρεύεαι; αἳ δέ τ' ἄνευθεν  <br>
            ἵπποι ἀερσίποδες πολέος πεδίοιο δίενται.  <br>
            οὔτε νεώτατός ἐσσι μετ' Ἀργείοισι τοσοῦτον,  <br>
            οὔτέ τοι ὀξύτατον κεφαλῆς ἐκδέρκεται ὄσσε:  <br>
        </P>
        <P><A>23.478</A>  ἀλλ' αἰεὶ μύθοις λαβρεύεαι: οὐδέ τί σε χρὴ  <br>
            λαβραγόρην ἔμεναι: πάρα γὰρ καὶ ἀμείνονες ἄλλοι.  <br>
            ἵπποι δ' αὐταὶ ἔασι παροίτεραι, αἳ τὸ πάρος περ,  <br>
            Εὐμήλου, ἐν δ' αὐτὸς ἔχων εὔληρα βέβηκε.  <br>
        </P>
        <P><A>23.482</A>  τὸν δὲ χολωσάμενος Κρητῶν ἀγὸς ἀντίον ηὔδα:  <br>
            Αἶαν νεῖκος ἄριστε κακοφραδὲς ἄλλά τε πάντα  <br>
            δεύεαι Ἀργείων, ὅτι τοι νόος ἐστὶν ἀπηνής.  <br>
            δεῦρό νυν ἢ τρίποδος περιδώμεθον ἠὲ λέβητος,  <br>
            ἴστορα δ' Ἀτρεΐδην Ἀγαμέμνονα θείομεν ἄμφω,  <br>
            ὁππότεραι πρόσθ' ἵπποι, ἵνα γνώῃς ἀποτίνων.  <br>
        </P>
        <P><A>23.488</A>  ὣς ἔφατ', ὄρνυτο δ' αὐτίκ' Ὀϊλῆος ταχὺς Αἴας  <br>
            χωόμενος χαλεποῖσιν ἀμείψασθαι ἐπέεσσι:  <br>
            καί νύ κε δὴ προτέρω ἔτ' ἔρις γένετ' ἀμφοτέροισιν,  <br>
            εἰ μὴ Ἀχιλλεὺς αὐτὸς ἀνίστατο καὶ φάτο μῦθον:  <br>
            μηκέτι νῦν χαλεποῖσιν ἀμείβεσθον ἐπέεσσιν  <br>
            Αἶαν Ἰδομενεῦ τε κακοῖς, ἐπεὶ οὐδὲ ἔοικε.  <br>
            καὶ δ' ἄλλῳ νεμεσᾶτον ὅτις τοιαῦτά γε ῥέζοι.  <br>
        </P>
        <P><A>23.495</A>  ἀλλ' ὑμεῖς ἐν ἀγῶνι καθήμενοι εἰσοράασθε  <br>
            ἵππους: οἳ δὲ τάχ' αὐτοὶ ἐπειγόμενοι περὶ νίκης  <br>
            ἐνθάδ' ἐλεύσονται: τότε δὲ γνώσεσθε ἕκαστος  <br>
            ἵππους Ἀργείων, οἳ δεύτεροι οἵ τε πάροιθεν.  <br>
        </P>
        <P><A>23.499</A>  ὣς φάτο, Τυδεΐδης δὲ μάλα σχεδὸν ἦλθε διώκων,  <br>
            μάστι δ' αἰὲν ἔλαυνε κατωμαδόν: οἳ δέ οἱ ἵπποι  <br>
            ὑψόσ' ἀειρέσθην ῥίμφα πρήσσοντε κέλευθον.  <br>
            αἰεὶ δ' ἡνίοχον κονίης ῥαθάμιγγες ἔβαλλον,  <br>
            ἅρματα δὲ χρυσῷ πεπυκασμένα κασσιτέρῳ τε  <br>
            ἵπποις ὠκυπόδεσσιν ἐπέτρεχον: οὐδέ τι πολλὴ  <br>
            γίγνετ' ἐπισσώτρων ἁρματροχιὴ κατόπισθεν  <br>
            ἐν λεπτῇ κονίῃ: τὼ δὲ σπεύδοντε πετέσθην.  <br>
        </P>
        <P><A>23.507</A>  στῆ δὲ μέσῳ ἐν ἀγῶνι, πολὺς δ' ἀνεκήκιεν ἱδρὼς  <br>
            ἵππων ἔκ τε λόφων καὶ ἀπὸ στέρνοιο χαμᾶζε.  <br>
            αὐτὸς δ' ἐκ δίφροιο χαμαὶ θόρε παμφανόωντος,  <br>
            κλῖνε δ' ἄρα μάστιγα ποτὶ ζυγόν: οὐδὲ μάτησεν  <br>
            ἴφθιμος Σθένελος, ἀλλ' ἐσσυμένως λάβ' ἄεθλον,  <br>
            δῶκε δ' ἄγειν ἑτάροισιν ὑπερθύμοισι γυναῖκα  <br>
            καὶ τρίποδ' ὠτώεντα φέρειν: ὃ δ' ἔλυεν ὑφ' ἵππους.  <br>
        </P>
        <P><A>23.514</A>  τῷ δ' ἄρ' ἐπ' Ἀντίλοχος Νηλήϊος ἤλασεν ἵππους  <br>
            κέρδεσιν, οὔ τι τάχει γε, παραφθάμενος Μενέλαον:  <br>
            ἀλλὰ καὶ ὧς Μενέλαος ἔχ' ἐγγύθεν ὠκέας ἵππους.  <br>
            ὅσσον δὲ τροχοῦ ἵππος ἀφίσταται, ὅς ῥα ἄνακτα  <br>
            ἕλκῃσιν πεδίοιο τιταινόμενος σὺν ὄχεσφι:  <br>
        </P>
        <P><A>23.519</A>  τοῦ μέν τε ψαύουσιν ἐπισσώτρου τρίχες ἄκραι  <br>
            οὐραῖαι: ὃ δέ τ' ἄγχι μάλα τρέχει, οὐδέ τι πολλὴ  <br>
            χώρη μεσσηγὺς πολέος πεδίοιο θέοντος:  <br>
            τόσσον δὴ Μενέλαος ἀμύμονος Ἀντιλόχοιο  <br>
            λείπετ': ἀτὰρ τὰ πρῶτα καὶ ἐς δίσκουρα λέλειπτο,  <br>
            ἀλλά μιν αἶψα κίχανεν: ὀφέλλετο γὰρ μένος ἠῢ  <br>
            ἵππου τῆς Ἀγαμεμνονέης καλλίτριχος Αἴθης:  <br>
            εἰ δέ κ' ἔτι προτέρω γένετο δρόμος ἀμφοτέροισι,  <br>
            τώ κέν μιν παρέλασσ' οὐδ' ἀμφήριστον ἔθηκεν.  <br>
        </P>
        <P><A>23.528</A>  αὐτὰρ Μηριόνης θεράπων ἐῢς Ἰδομενῆος  <br>
            λείπετ' ἀγακλῆος Μενελάου δουρὸς ἐρωήν:  <br>
            βάρδιστοι μὲν γάρ οἱ ἔσαν καλλίτριχες ἵπποι,  <br>
            ἤκιστος δ' ἦν αὐτὸς ἐλαυνέμεν ἅρμ' ἐν ἀγῶνι.  <br>
            υἱὸς δ' Ἀδμήτοιο πανύστατος ἤλυθεν ἄλλων  <br>
            ἕλκων ἅρματα καλὰ ἐλαύνων πρόσσοθεν ἵππους.  <br>
        </P>
        <P><A>23.534</A>  τὸν δὲ ἰδὼν ᾤκτειρε ποδάρκης δῖος Ἀχιλλεύς,  <br>
            στὰς δ' ἄρ' ἐν Ἀργείοις ἔπεα πτερόεντ' ἀγόρευε:  <br>
            λοῖσθος ἀνὴρ ὤριστος ἐλαύνει μώνυχας ἵππους:  <br>
            ἀλλ' ἄγε δή οἱ δῶμεν ἀέθλιον ὡς ἐπιεικὲς  <br>
            δεύτερ': ἀτὰρ τὰ πρῶτα φερέσθω Τυδέος υἱός.  <br>
        </P>
        <P><A>23.539</A>  ὣς ἔφαθ', οἳ δ' ἄρα πάντες ἐπῄνεον ὡς ἐκέλευε.  <br>
            καί νύ κέ οἱ πόρεν ἵππον, ἐπῄνησαν γὰρ Ἀχαιοί,  <br>
            εἰ μὴ ἄρ' Ἀντίλοχος μεγαθύμου Νέστορος υἱὸς  <br>
            Πηλεΐδην Ἀχιλῆα δίκῃ ἠμείψατ' ἀναστάς:  <br>
        </P>
        <P><A>23.543</A>  ὦ Ἀχιλεῦ μάλα τοι κεχολώσομαι αἴ κε τελέσσῃς  <br>
            τοῦτο ἔπος: μέλλεις γὰρ ἀφαιρήσεσθαι ἄεθλον  <br>
            τὰ φρονέων ὅτι οἱ βλάβεν ἅρματα καὶ ταχέ' ἵππω  <br>
            αὐτός τ' ἐσθλὸς ἐών: ἀλλ' ὤφελεν ἀθανάτοισιν  <br>
            εὔχεσθαι: τό κεν οὔ τι πανύστατος ἦλθε διώκων.  <br>
        </P>
        <P><A>23.548</A>  εἰ δέ μιν οἰκτίρεις καί τοι φίλος ἔπλετο θυμῷ  <br>
            ἔστί τοι ἐν κλισίῃ χρυσὸς πολύς, ἔστι δὲ χαλκὸς  <br>
            καὶ πρόβατ', εἰσὶ δέ τοι δμῳαὶ καὶ μώνυχες ἵπποι:  <br>
            τῶν οἱ ἔπειτ' ἀνελὼν δόμεναι καὶ μεῖζον ἄεθλον  <br>
            ἠὲ καὶ αὐτίκα νῦν, ἵνα σ' αἰνήσωσιν Ἀχαιοί.  <br>
            τὴν δ' ἐγὼ οὐ δώσω: περὶ δ' αὐτῆς πειρηθήτω  <br>
            ἀνδρῶν ὅς κ' ἐθέλῃσιν ἐμοὶ χείρεσσι μάχεσθαι.  <br>
        </P>
        <P><A>23.555</A>  ὣς φάτο, μείδησεν δὲ ποδάρκης δῖος Ἀχιλλεὺς  <br>
            χαίρων Ἀντιλόχῳ, ὅτι οἱ φίλος ἦεν ἑταῖρος:  <br>
            καί μιν ἀμειβόμενος ἔπεα πτερόεντα προσηύδα:  <br>
        </P>
        <P><A>23.558</A>  Ἀντίλοχ', εἰ μὲν δή με κελεύεις οἴκοθεν ἄλλο  <br>
            Εὐμήλῳ ἐπιδοῦναι, ἐγὼ δέ κε καὶ τὸ τελέσσω.  <br>
            δώσω οἱ θώρηκα, τὸν Ἀστεροπαῖον ἀπηύρων  <br>
            χάλκεον, ᾧ πέρι χεῦμα φαεινοῦ κασσιτέροιο  <br>
            ἀμφιδεδίνηται: πολέος δέ οἱ ἄξιος ἔσται.  <br>
        </P>
        <P><A>23.563</A>  ἦ ῥα, καὶ Αὐτομέδοντι φίλῳ ἐκέλευσεν ἑταίρῳ  <br>
            οἰσέμεναι κλισίηθεν: ὃ δ' ᾤχετο καί οἱ ἔνεικεν,  <br>
            Εὐμήλῳ δ' ἐν χερσὶ τίθει: ὃ δὲ δέξατο χαίρων.  <br>
        </P>
        <P><A>23.566</A>  τοῖσι δὲ καὶ Μενέλαος ἀνίστατο θυμὸν ἀχεύων  <br>
            Ἀντιλόχῳ ἄμοτον κεχολωμένος: ἐν δ' ἄρα κῆρυξ  <br>
            χειρὶ σκῆπτρον ἔθηκε, σιωπῆσαί τε κέλευσεν  <br>
            Ἀργείους: ὃ δ' ἔπειτα μετηύδα ἰσόθεος φώς:  <br>
        </P>
        <P><A>23.570</A>  Ἀντίλοχε πρόσθεν πεπνυμένε ποῖον ἔρεξας.  <br>
            ᾔσχυνας μὲν ἐμὴν ἀρετήν, βλάψας δέ μοι ἵππους  <br>
            τοὺς σοὺς πρόσθε βαλών, οἵ τοι πολὺ χείρονες ἦσαν.  <br>
        </P>
        <P><A>23.573</A>  ἀλλ' ἄγετ' Ἀργείων ἡγήτορες ἠδὲ μέδοντες  <br>
            ἐς μέσον ἀμφοτέροισι δικάσσατε, μὴ δ' ἐπ' ἀρωγῇ,  <br>
            μή ποτέ τις εἴπῃσιν Ἀχαιῶν χαλκοχιτώνων:  <br>
            Ἀντίλοχον ψεύδεσσι βιησάμενος Μενέλαος  <br>
            οἴχεται ἵππον ἄγων, ὅτι οἱ πολὺ χείρονες ἦσαν  <br>
            ἵπποι, αὐτὸς δὲ κρείσσων ἀρετῇ τε βίῃ τε.  <br>
        </P>
        <P><A>23.579</A>  εἰ δ' ἄγ' ἐγὼν αὐτὸς δικάσω, καί μ' οὔ τινά φημι  <br>
            ἄλλον ἐπιπλήξειν Δαναῶν: ἰθεῖα γὰρ ἔσται.  <br>
            Ἀντίλοχ' εἰ δ' ἄγε δεῦρο διοτρεφές, ἣ θέμις ἐστί,  <br>
            στὰς ἵππων προπάροιθε καὶ ἅρματος, αὐτὰρ ἱμάσθλην  <br>
            χερσὶν ἔχε ῥαδινήν, ᾗ περ τὸ πρόσθεν ἔλαυνες,  <br>
            ἵππων ἁψάμενος γαιήοχον ἐννοσίγαιον  <br>
            ὄμνυθι μὴ μὲν ἑκὼν τὸ ἐμὸν δόλῳ ἅρμα πεδῆσαι.  <br>
        </P>
        <P><A>23.586</A>  τὸν δ' αὖτ' Ἀντίλοχος πεπνυμένος ἀντίον ηὔδα:  <br>
            ἄνσχεο νῦν: πολλὸν γὰρ ἔγωγε νεώτερός εἰμι  <br>
            σεῖο ἄναξ Μενέλαε, σὺ δὲ πρότερος καὶ ἀρείων.  <br>
            οἶσθ' οἷαι νέου ἀνδρὸς ὑπερβασίαι τελέθουσι:  <br>
            κραιπνότερος μὲν γάρ τε νόος, λεπτὴ δέ τε μῆτις.  <br>
        </P>
        <P><A>23.591</A>  τώ τοι ἐπιτλήτω κραδίη: ἵππον δέ τοι αὐτὸς  <br>
            δώσω, τὴν ἀρόμην. εἰ καί νύ κεν οἴκοθεν ἄλλο  <br>
            μεῖζον ἐπαιτήσειας, ἄφαρ κέ τοι αὐτίκα δοῦναι  <br>
            βουλοίμην ἢ σοί γε διοτρεφὲς ἤματα πάντα  <br>
            ἐκ θυμοῦ πεσέειν καὶ δαίμοσιν εἶναι ἀλιτρός.  <br>
        </P>
        <P><A>23.596</A>  ἦ ῥα καὶ ἵππον ἄγων μεγαθύμου Νέστορος υἱὸς  <br>
            ἐν χείρεσσι τίθει Μενελάου: τοῖο δὲ θυμὸς  <br>
            ἰάνθη ὡς εἴ τε περὶ σταχύεσσιν ἐέρση  <br>
            ληΐου ἀλδήσκοντος, ὅτε φρίσσουσιν ἄρουραι:  <br>
            ὣς ἄρα σοὶ Μενέλαε μετὰ φρεσὶ θυμὸς ἰάνθη.  <br>
            καί μιν φωνήσας ἔπεα πτερόεντα προσηύδα:  <br>
        </P>
        <P><A>23.602</A>  Ἀντίλοχε νῦν μέν τοι ἐγὼν ὑποείξομαι αὐτὸς  <br>
            χωόμενος, ἐπεὶ οὔ τι παρήορος οὐδ' ἀεσίφρων  <br>
            ἦσθα πάρος: νῦν αὖτε νόον νίκησε νεοίη.  <br>
            δεύτερον αὖτ' ἀλέασθαι ἀμείνονας ἠπεροπεύειν.  <br>
        </P>
        <P><A>23.606</A>  οὐ γάρ κέν με τάχ' ἄλλος ἀνὴρ παρέπεισεν Ἀχαιῶν.  <br>
            ἀλλὰ σὺ γὰρ δὴ πολλὰ πάθες καὶ πολλὰ μόγησας  <br>
            σός τε πατὴρ ἀγαθὸς καὶ ἀδελφεὸς εἵνεκ' ἐμεῖο:  <br>
        </P>
        <P><A>23.609</A>  τώ τοι λισσομένῳ ἐπιπείσομαι, ἠδὲ καὶ ἵππον  <br>
            δώσω ἐμήν περ ἐοῦσαν, ἵνα γνώωσι καὶ οἵδε  <br>
            ὡς ἐμὸς οὔ ποτε θυμὸς ὑπερφίαλος καὶ ἀπηνής.  <br>
            ἦ ῥα, καὶ Ἀντιλόχοιο Νοήμονι δῶκεν ἑταίρῳ  <br>
            ἵππον ἄγειν: ὃ δ' ἔπειτα λέβηθ' ἕλε παμφανόωντα.  <br>
        </P>
        <P><A>23.614</A>  Μηριόνης δ' ἀνάειρε δύω χρυσοῖο τάλαντα  <br>
            τέτρατος, ὡς ἔλασεν. πέμπτον δ' ὑπελείπετ' ἄεθλον,  <br>
            ἀμφίθετος φιάλη: τὴν Νέστορι δῶκεν Ἀχιλλεὺς  <br>
            Ἀργείων ἀν' ἀγῶνα φέρων, καὶ ἔειπε παραστάς:  <br>
        </P>
        <P><A>23.618</A>  τῆ νῦν, καὶ σοὶ τοῦτο γέρον κειμήλιον ἔστω  <br>
            Πατρόκλοιο τάφου μνῆμ' ἔμμεναι: οὐ γὰρ ἔτ' αὐτὸν  <br>
            ὄψῃ ἐν Ἀργείοισι: δίδωμι δέ τοι τόδ' ἄεθλον  <br>
        </P>
        <P><A>23.621</A>  αὔτως: οὐ γὰρ πύξ γε μαχήσεαι, οὐδὲ παλαίσεις,  <br>
            οὐδ' ἔτ' ἀκοντιστὺν ἐσδύσεαι, οὐδὲ πόδεσσι  <br>
            θεύσεαι: ἤδη γὰρ χαλεπὸν κατὰ γῆρας ἐπείγει.  <br>
        </P>
        <P><A>23.624</A>  ὣς εἰπὼν ἐν χερσὶ τίθει: ὃ δ' ἐδέξατο χαίρων,  <br>
            καί μιν φωνήσας ἔπεα πτερόεντα προσηύδα:  <br>
            ναὶ δὴ ταῦτά γε πάντα τέκος κατὰ μοῖραν ἔειπες:  <br>
            οὐ γὰρ ἔτ' ἔμπεδα γυῖα φίλος πόδες, οὐδέ τι χεῖρες  <br>
            ὤμων ἀμφοτέρωθεν ἐπαΐσσονται ἐλαφραί.  <br>
            εἴθ' ὣς ἡβώοιμι βίη τέ μοι ἔμπεδος εἴη  <br>
        </P>
        <P><A>23.630</A>  ὡς ὁπότε κρείοντ' Ἀμαρυγκέα θάπτον Ἐπειοὶ  <br>
            Βουπρασίῳ, παῖδες δ' ἔθεσαν βασιλῆος ἄεθλα:  <br>
            ἔνθ' οὔ τίς μοι ὁμοῖος ἀνὴρ γένετ', οὔτ' ἄρ' Ἐπειῶν  <br>
            οὔτ' αὐτῶν Πυλίων οὔτ' Αἰτωλῶν μεγαθύμων.  <br>
        </P>
        <P><A>23.634</A>  πὺξ μὲν ἐνίκησα Κλυτομήδεα Ἤνοπος υἱόν,  <br>
            Ἀγκαῖον δὲ πάλῃ Πλευρώνιον, ὅς μοι ἀνέστη:  <br>
            Ἴφικλον δὲ πόδεσσι παρέδραμον ἐσθλὸν ἐόντα,  <br>
            δουρὶ δ' ὑπειρέβαλον Φυλῆά τε καὶ Πολύδωρον.  <br>
        </P>
        <P><A>23.638</A>  οἴοισίν μ' ἵπποισι παρήλασαν Ἀκτορίωνε  <br>
            πλήθει πρόσθε βαλόντες ἀγασσάμενοι περὶ νίκης,  <br>
            οὕνεκα δὴ τὰ μέγιστα παρ' αὐτόθι λείπετ' ἄεθλα.  <br>
            οἳ δ' ἄρ' ἔσαν δίδυμοι: ὃ μὲν ἔμπεδον ἡνιόχευεν,  <br>
            ἔμπεδον ἡνιόχευ', ὃ δ' ἄρα μάστιγι κέλευεν.  <br>
        </P>
        <P><A>23.643</A>  ὥς ποτ' ἔον: νῦν αὖτε νεώτεροι ἀντιοώντων  <br>
            ἔργων τοιούτων: ἐμὲ δὲ χρὴ γήραϊ λυγρῷ  <br>
            πείθεσθαι, τότε δ' αὖτε μετέπρεπον ἡρώεσσιν.  <br>
        </P>
        <P><A>23.646</A>  ἀλλ' ἴθι καὶ σὸν ἑταῖρον ἀέθλοισι κτερέϊζε.  <br>
            τοῦτο δ' ἐγὼ πρόφρων δέχομαι, χαίρει δέ μοι ἦτορ,  <br>
            ὥς μευ ἀεὶ μέμνησαι ἐνηέος, οὐδέ σε λήθω,  <br>
            τιμῆς ἧς τέ μ' ἔοικε τετιμῆσθαι μετ' Ἀχαιοῖς.  <br>
            σοὶ δὲ θεοὶ τῶνδ' ἀντὶ χάριν μενοεικέα δοῖεν.  <br>
        </P>
        <P><A>23.651</A>  ὣς φάτο, Πηλεΐδης δὲ πολὺν καθ' ὅμιλον Ἀχαιῶν  <br>
            ᾤχετ', ἐπεὶ πάντ' αἶνον ἐπέκλυε Νηλεΐδαο.  <br>
            αὐτὰρ ὃ πυγμαχίης ἀλεγεινῆς θῆκεν ἄεθλα:  <br>
            ἡμίονον ταλαεργὸν ἄγων κατέδησ' ἐν ἀγῶνι  <br>
            ἑξέτε' ἀδμήτην, ἥ τ' ἀλγίστη δαμάσασθαι:  <br>
            τῷ δ' ἄρα νικηθέντι τίθει δέπας ἀμφικύπελλον.  <br>
        </P>
        <P><A>23.657</A>  στῆ δ' ὀρθὸς καὶ μῦθον ἐν Ἀργείοισιν ἔειπεν:  <br>
            Ἀτρεΐδη τε καὶ ἄλλοι ἐϋκνήμιδες Ἀχαιοὶ  <br>
            ἄνδρε δύω περὶ τῶνδε κελεύομεν, ὥ περ ἀρίστω,  <br>
            πὺξ μάλ' ἀνασχομένω πεπληγέμεν: ᾧ δέ κ' Ἀπόλλων  <br>
            δώῃ καμμονίην, γνώωσι δὲ πάντες Ἀχαιοί,  <br>
            ἡμίονον ταλαεργὸν ἄγων κλισίην δὲ νεέσθω:  <br>
            αὐτὰρ ὃ νικηθεὶς δέπας οἴσεται ἀμφικύπελλον.  <br>
        </P>
        <P><A>23.664</A>  ὣς ἔφατ', ὄρνυτο δ' αὐτίκ' ἀνὴρ ἠΰς τε μέγας τε  <br>
            εἰδὼς πυγμαχίης υἱὸς Πανοπῆος Ἐπειός,  <br>
            ἅψατο δ' ἡμιόνου ταλαεργοῦ φώνησέν τε:  <br>
            ἆσσον ἴτω ὅς τις δέπας οἴσεται ἀμφικύπελλον:  <br>
            ἡμίονον δ' οὔ φημί τιν' ἀξέμεν ἄλλον Ἀχαιῶν  <br>
            πυγμῇ νικήσαντ', ἐπεὶ εὔχομαι εἶναι ἄριστος.  <br>
        </P>
        <P><A>23.670</A>  ἦ οὐχ ἅλις ὅττι μάχης ἐπιδεύομαι; οὐδ' ἄρα πως ἦν  <br>
            ἐν πάντεσσ' ἔργοισι δαήμονα φῶτα γενέσθαι.  <br>
            ὧδε γὰρ ἐξερέω, τὸ δὲ καὶ τετελεσμένον ἔσται:  <br>
            ἀντικρὺ χρόα τε ῥήξω σύν τ' ὀστέ' ἀράξω.  <br>
            κηδεμόνες δέ οἱ ἐνθάδ' ἀολλέες αὖθι μενόντων,  <br>
            οἵ κέ μιν ἐξοίσουσιν ἐμῇς ὑπὸ χερσὶ δαμέντα.  <br>
        </P>
        <P><A>23.676</A>  ὣς ἔφαθ', οἳ δ' ἄρα πάντες ἀκὴν ἐγένοντο σιωπῇ.  <br>
            Εὐρύαλος δέ οἱ οἶος ἀνίστατο ἰσόθεος φὼς  <br>
            Μηκιστῆος υἱὸς Ταλαϊονίδαο ἄνακτος,  <br>
            ὅς ποτε Θήβας δ' ἦλθε δεδουπότος Οἰδιπόδαο  <br>
            ἐς τάφον: ἔνθα δὲ πάντας ἐνίκα Καδμείωνας.  <br>
        </P>
        <P><A>23.681</A>  τὸν μὲν Τυδεΐδης δουρὶ κλυτὸς ἀμφεπονεῖτο  <br>
            θαρσύνων ἔπεσιν, μέγα δ' αὐτῷ βούλετο νίκην.  <br>
            ζῶμα δέ οἱ πρῶτον παρακάββαλεν, αὐτὰρ ἔπειτα  <br>
            δῶκεν ἱμάντας ἐϋτμήτους βοὸς ἀγραύλοιο.  <br>
        </P>
        <P><A>23.685</A>  τὼ δὲ ζωσαμένω βήτην ἐς μέσσον ἀγῶνα,  <br>
            ἄντα δ' ἀνασχομένω χερσὶ στιβαρῇσιν ἅμ' ἄμφω  <br>
            σύν ῥ' ἔπεσον, σὺν δέ σφι βαρεῖαι χεῖρες ἔμιχθεν.  <br>
            δεινὸς δὲ χρόμαδος γενύων γένετ', ἔρρεε δ' ἱδρὼς  <br>
        </P>
        <P><A>23.689</A>  πάντοθεν ἐκ μελέων: ἐπὶ δ' ὄρνυτο δῖος Ἐπειός,  <br>
            κόψε δὲ παπτήναντα παρήϊον: οὐδ' ἄρ' ἔτι δὴν  <br>
            ἑστήκειν: αὐτοῦ γὰρ ὑπήριπε φαίδιμα γυῖα.  <br>
            ὡς δ' ὅθ' ὑπὸ φρικὸς Βορέω ἀναπάλλεται ἰχθὺς  <br>
            θίν' ἐν φυκιόεντι, μέλαν δέ ἑ κῦμα κάλυψεν,  <br>
        </P>
        <P><A>23.694</A>  ὣς πληγεὶς ἀνέπαλτ': αὐτὰρ μεγάθυμος Ἐπειὸς  <br>
            χερσὶ λαβὼν ὤρθωσε: φίλοι δ' ἀμφέσταν ἑταῖροι,  <br>
            οἵ μιν ἄγον δι' ἀγῶνος ἐφελκομένοισι πόδεσσιν  <br>
            αἷμα παχὺ πτύοντα κάρη βάλλονθ' ἑτέρωσε:  <br>
            κὰδ δ' ἀλλοφρονέοντα μετὰ σφίσιν εἷσαν ἄγοντες,  <br>
            αὐτοὶ δ' οἰχόμενοι κόμισαν δέπας ἀμφικύπελλον.  <br>
        </P>
        <P><A>23.700</A>  Πηλεΐδης δ' αἶψ' ἄλλα κατὰ τρίτα θῆκεν ἄεθλα  <br>
            δεικνύμενος Δαναοῖσι παλαισμοσύνης ἀλεγεινῆς,  <br>
            τῷ μὲν νικήσαντι μέγαν τρίποδ' ἐμπυριβήτην,  <br>
            τὸν δὲ δυωδεκάβοιον ἐνὶ σφίσι τῖον Ἀχαιοί:  <br>
            ἀνδρὶ δὲ νικηθέντι γυναῖκ' ἐς μέσσον ἔθηκε,  <br>
            πολλὰ δ' ἐπίστατο ἔργα, τίον δέ ἑ τεσσαράβοιον.  <br>
            στῆ δ' ὀρθὸς καὶ μῦθον ἐν Ἀργείοισιν ἔειπεν:  <br>
            ὄρνυσθ' οἳ καὶ τούτου ἀέθλου πειρήσεσθον.  <br>
        </P>
        <P><A>23.708</A>  ὣς ἔφατ', ὦρτο δ' ἔπειτα μέγας Τελαμώνιος Αἴας,  <br>
            ἂν δ' Ὀδυσεὺς πολύμητις ἀνίστατο κέρδεα εἰδώς.  <br>
            ζωσαμένω δ' ἄρα τώ γε βάτην ἐς μέσσον ἀγῶνα,  <br>
            ἀγκὰς δ' ἀλλήλων λαβέτην χερσὶ στιβαρῇσιν  <br>
            ὡς ὅτ' ἀμείβοντες, τούς τε κλυτὸς ἤραρε τέκτων  <br>
            δώματος ὑψηλοῖο βίας ἀνέμων ἀλεείνων.  <br>
        </P>
        <P><A>23.714</A>  τετρίγει δ' ἄρα νῶτα θρασειάων ἀπὸ χειρῶν  <br>
            ἑλκόμενα στερεῶς: κατὰ δὲ νότιος ῥέεν ἱδρώς,  <br>
            πυκναὶ δὲ σμώδιγγες ἀνὰ πλευράς τε καὶ ὤμους  <br>
            αἵματι φοινικόεσσαι ἀνέδραμον: οἳ δὲ μάλ' αἰεὶ  <br>
            νίκης ἱέσθην τρίποδος πέρι ποιητοῖο:  <br>
            οὔτ' Ὀδυσεὺς δύνατο σφῆλαι οὔδει τε πελάσσαι,  <br>
            οὔτ' Αἴας δύνατο, κρατερὴ δ' ἔχεν ἲς Ὀδυσῆος.  <br>
        </P>
        <P><A>23.721</A>  ἀλλ' ὅτε δή ῥ' ἀνίαζον ἐϋκνήμιδας Ἀχαιούς,  <br>
            δὴ τότε μιν προσέειπε μέγας Τελαμώνιος Αἴας:  <br>
            διογενὲς Λαερτιάδη πολυμήχαν' Ὀδυσσεῦ  <br>
            ἤ μ' ἀνάειρ', ἢ ἐγὼ σέ: τὰ δ' αὖ Διὶ πάντα μελήσει.  <br>
        </P>
        <P><A>23.725</A>  ὣς εἰπὼν ἀνάειρε: δόλου δ' οὐ λήθετ' Ὀδυσσεύς:  <br>
            κόψ' ὄπιθεν κώληπα τυχών, ὑπέλυσε δὲ γυῖα,  <br>
            κὰδ δ' ἔβαλ' ἐξοπίσω: ἐπὶ δὲ στήθεσσιν Ὀδυσσεὺς  <br>
            κάππεσε: λαοὶ δ' αὖ θηεῦντό τε θάμβησάν τε.  <br>
        </P>
        <P><A>23.729</A>  δεύτερος αὖτ' ἀνάειρε πολύτλας δῖος Ὀδυσσεύς,  <br>
            κίνησεν δ' ἄρα τυτθὸν ἀπὸ χθονός, οὐδ' ἔτ' ἄειρεν,  <br>
            ἐν δὲ γόνυ γνάμψεν: ἐπὶ δὲ χθονὶ κάππεσον ἄμφω  <br>
            πλησίοι ἀλλήλοισι, μιάνθησαν δὲ κονίῃ.  <br>
        </P>
        <P><A>23.733</A>  καί νύ κε τὸ τρίτον αὖτις ἀναΐξαντ' ἐπάλαιον,  <br>
            εἰ μὴ Ἀχιλλεὺς αὐτὸς ἀνίστατο καὶ κατέρυκε:  <br>
            μηκέτ' ἐρείδεσθον, μὴ δὲ τρίβεσθε κακοῖσι:  <br>
            νίκη δ' ἀμφοτέροισιν: ἀέθλια δ' ἶσ' ἀνελόντες  <br>
            ἔρχεσθ', ὄφρα καὶ ἄλλοι ἀεθλεύωσιν Ἀχαιοί.  <br>
            ὣς ἔφαθ', οἳ δ' ἄρα τοῦ μάλα μὲν κλύον ἠδὲ πίθοντο,  <br>
            καί ῥ' ἀπομορξαμένω κονίην δύσαντο χιτῶνας.  <br>
        </P>
        <P><A>23.740</A>  Πηλεΐδης δ' αἶψ' ἄλλα τίθει ταχυτῆτος ἄεθλα  <br>
            ἀργύρεον κρητῆρα τετυγμένον: ἓξ δ' ἄρα μέτρα  <br>
            χάνδανεν, αὐτὰρ κάλλει ἐνίκα πᾶσαν ἐπ' αἶαν  <br>
            πολλόν, ἐπεὶ Σιδόνες πολυδαίδαλοι εὖ ἤσκησαν,  <br>
            Φοίνικες δ' ἄγον ἄνδρες ἐπ' ἠεροειδέα πόντον,  <br>
            στῆσαν δ' ἐν λιμένεσσι, Θόαντι δὲ δῶρον ἔδωκαν:  <br>
            υἷος δὲ Πριάμοιο Λυκάονος ὦνον ἔδωκε  <br>
            Πατρόκλῳ ἥρωϊ Ἰησονίδης Εὔνηος.  <br>
            καὶ τὸν Ἀχιλλεὺς θῆκεν ἄεθλον οὗ ἑτάροιο,  <br>
            ὅς τις ἐλαφρότατος ποσσὶ κραιπνοῖσι πέλοιτο:  <br>
        </P>
        <P><A>23.750</A>  δευτέρῳ αὖ βοῦν θῆκε μέγαν καὶ πίονα δημῷ,  <br>
            ἡμιτάλαντον δὲ χρυσοῦ λοισθήϊ' ἔθηκε.  <br>
            στῆ δ' ὀρθὸς καὶ μῦθον ἐν Ἀργείοισιν ἔειπεν:  <br>
            ὄρνυσθ' οἳ καὶ τούτου ἀέθλου πειρήσεσθε.  <br>
        </P>
        <P><A>23.754</A>  ὣς ἔφατ', ὄρνυτο δ' αὐτίκ' Ὀϊλῆος ταχὺς Αἴας,  <br>
            ἂν δ' Ὀδυσεὺς πολύμητις, ἔπειτα δὲ Νέστορος υἱὸς  <br>
            Ἀντίλοχος: ὃ γὰρ αὖτε νέους ποσὶ πάντας ἐνίκα.  <br>
            στὰν δὲ μεταστοιχί: σήμηνε δὲ τέρματ' Ἀχιλλεύς.  <br>
        </P>
        <P><A>23.758</A>  τοῖσι δ' ἀπὸ νύσσης τέτατο δρόμος: ὦκα δ' ἔπειτα  <br>
            ἔκφερ' Ὀϊλιάδης: ἐπὶ δ' ὄρνυτο δῖος Ὀδυσσεὺς  <br>
            ἄγχι μάλ', ὡς ὅτε τίς τε γυναικὸς ἐϋζώνοιο  <br>
            στήθεός ἐστι κανών, ὅν τ' εὖ μάλα χερσὶ τανύσσῃ  <br>
            πηνίον ἐξέλκουσα παρὲκ μίτον, ἀγχόθι δ' ἴσχει  <br>
            στήθεος: ὣς Ὀδυσεὺς θέεν ἐγγύθεν, αὐτὰρ ὄπισθεν  <br>
            ἴχνια τύπτε πόδεσσι πάρος κόνιν ἀμφιχυθῆναι:  <br>
            κὰδ δ' ἄρα οἱ κεφαλῆς χέ' ἀϋτμένα δῖος Ὀδυσσεὺς  <br>
            αἰεὶ ῥίμφα θέων: ἴαχον δ' ἐπὶ πάντες Ἀχαιοὶ  <br>
            νίκης ἱεμένῳ, μάλα δὲ σπεύδοντι κέλευον.  <br>
        </P>
        <P><A>23.768</A>  ἀλλ' ὅτε δὴ πύματον τέλεον δρόμον, αὐτίκ' Ὀδυσσεὺς  <br>
            εὔχετ' Ἀθηναίῃ γλαυκώπιδι ὃν κατὰ θυμόν:  <br>
            κλῦθι θεά, ἀγαθή μοι ἐπίρροθος ἐλθὲ ποδοῖιν.  <br>
            ὣς ἔφατ' εὐχόμενος: τοῦ δ' ἔκλυε Παλλὰς Ἀθήνη,  <br>
            γυῖα δ' ἔθηκεν ἐλαφρά, πόδας καὶ χεῖρας ὕπερθεν.  <br>
            ἀλλ' ὅτε δὴ τάχ' ἔμελλον ἐπαΐξασθαι ἄεθλον,  <br>
            ἔνθ' Αἴας μὲν ὄλισθε θέων, βλάψεν γὰρ Ἀθήνη,  <br>
            τῇ ῥα βοῶν κέχυτ' ὄνθος ἀποκταμένων ἐριμύκων,  <br>
            οὓς ἐπὶ Πατρόκλῳ πέφνεν πόδας ὠκὺς Ἀχιλλεύς:  <br>
            ἐν δ' ὄνθου βοέου πλῆτο στόμα τε ῥῖνάς τε:  <br>
        </P>
        <P><A>23.778</A>  κρητῆρ' αὖτ' ἀνάειρε πολύτλας δῖος Ὀδυσσεύς,  <br>
            ὡς ἦλθε φθάμενος: ὃ δὲ βοῦν ἕλε φαίδιμος Αἴας.  <br>
            στῆ δὲ κέρας μετὰ χερσὶν ἔχων βοὸς ἀγραύλοιο  <br>
            ὄνθον ἀποπτύων, μετὰ δ' Ἀργείοισιν ἔειπεν:  <br>
        </P>
        <P><A>23.782</A>  ὢ πόποι ἦ μ' ἔβλαψε θεὰ πόδας, ἣ τὸ πάρος περ  <br>
            μήτηρ ὣς Ὀδυσῆϊ παρίσταται ἠδ' ἐπαρήγει.  <br>
            ὣς ἔφαθ', οἳ δ' ἄρα πάντες ἐπ' αὐτῷ ἡδὺ γέλασσαν.  <br>
        </P>
        <P><A>23.785</A>  Ἀντίλοχος δ' ἄρα δὴ λοισθήϊον ἔκφερ' ἄεθλον  <br>
            μειδιόων, καὶ μῦθον ἐν Ἀργείοισιν ἔειπεν:  <br>
            εἰδόσιν ὔμμ' ἐρέω πᾶσιν φίλοι, ὡς ἔτι καὶ νῦν  <br>
            ἀθάνατοι τιμῶσι παλαιοτέρους ἀνθρώπους.  <br>
        </P>
        <P><A>23.789</A>  Αἴας μὲν γὰρ ἐμεῖ' ὀλίγον προγενέστερός ἐστιν,  <br>
            οὗτος δὲ προτέρης γενεῆς προτέρων τ' ἀνθρώπων:  <br>
            ὠμογέροντα δέ μίν φασ' ἔμμεναι: ἀργαλέον δὲ  <br>
            ποσσὶν ἐριδήσασθαι Ἀχαιοῖς, εἰ μὴ Ἀχιλλεῖ.  <br>
        </P>
        <P><A>23.793</A>  ὣς φάτο, κύδηνεν δὲ ποδώκεα Πηλεΐωνα.  <br>
            τὸν δ' Ἀχιλεὺς μύθοισιν ἀμειβόμενος προσέειπεν:  <br>
            Ἀντίλοχ' οὐ μέν τοι μέλεος εἰρήσεται αἶνος,  <br>
            ἀλλά τοι ἡμιτάλαντον ἐγὼ χρυσοῦ ἐπιθήσω.  <br>
            ὣς εἰπὼν ἐν χερσὶ τίθει, ὃ δ' ἐδέξατο χαίρων.  <br>
        </P>
        <P><A>23.798</A>  αὐτὰρ Πηλεΐδης κατὰ μὲν δολιχόσκιον ἔγχος  <br>
            θῆκ' ἐς ἀγῶνα φέρων, κατὰ δ' ἀσπίδα καὶ τρυφάλειαν  <br>
            τεύχεα Σαρπήδοντος, ἅ μιν Πάτροκλος ἀπηύρα.  <br>
            στῆ δ' ὀρθὸς καὶ μῦθον ἐν Ἀργείοισιν ἔειπεν:  <br>
            ἄνδρε δύω περὶ τῶνδε κελεύομεν, ὥ περ ἀρίστω,  <br>
            τεύχεα ἑσσαμένω ταμεσίχροα χαλκὸν ἑλόντε  <br>
            ἀλλήλων προπάροιθεν ὁμίλου πειρηθῆναι.  <br>
        </P>
        <P><A>23.805</A>  ὁππότερός κε φθῇσιν ὀρεξάμενος χρόα καλόν,  <br>
            ψαύσῃ δ' ἐνδίνων διά τ' ἔντεα καὶ μέλαν αἷμα,  <br>
            τῷ μὲν ἐγὼ δώσω τόδε φάσγανον ἀργυρόηλον  <br>
            καλὸν Θρηΐκιον, τὸ μὲν Ἀστεροπαῖον ἀπηύρων:  <br>
            τεύχεα δ' ἀμφότεροι ξυνήϊα ταῦτα φερέσθων:  <br>
            καί σφιν δαῖτ' ἀγαθὴν παραθήσομεν ἐν κλισίῃσιν.  <br>
        </P>
        <P><A>23.811</A>  ὣς ἔφατ', ὦρτο δ' ἔπειτα μέγας Τελαμώνιος Αἴας,  <br>
            ἂν δ' ἄρα Τυδεΐδης ὦρτο, κρατερὸς Διομήδης.  <br>
            οἳ δ' ἐπεὶ οὖν ἑκάτερθεν ὁμίλου θωρήχθησαν,  <br>
            ἐς μέσον ἀμφοτέρω συνίτην μεμαῶτε μάχεσθαι  <br>
            δεινὸν δερκομένω: θάμβος δ' ἔχε πάντας Ἀχαιούς.  <br>
        </P>
        <P><A>23.816</A>  ἀλλ' ὅτε δὴ σχεδὸν ἦσαν ἐπ' ἀλλήλοισιν ἰόντες,  <br>
            τρὶς μὲν ἐπήϊξαν, τρὶς δὲ σχεδὸν ὁρμήθησαν.  <br>
            ἔνθ' Αἴας μὲν ἔπειτα κατ' ἀσπίδα πάντοσ' ἐΐσην  <br>
            νύξ', οὐδὲ χρό' ἵκανεν: ἔρυτο γὰρ ἔνδοθι θώρηξ:  <br>
        </P>
        <P><A>23.820</A>  Τυδεΐδης δ' ἄρ' ἔπειτα ὑπὲρ σάκεος μεγάλοιο  <br>
            αἰὲν ἐπ' αὐχένι κῦρε φαεινοῦ δουρὸς ἀκωκῇ.  <br>
        </P>
        <P><A>23.822</A>  καὶ τότε δή ῥ' Αἴαντι περιδείσαντες Ἀχαιοὶ  <br>
            παυσαμένους ἐκέλευσαν ἀέθλια ἶσ' ἀνελέσθαι.  <br>
            αὐτὰρ Τυδεΐδῃ δῶκεν μέγα φάσγανον ἥρως  <br>
            σὺν κολεῷ τε φέρων καὶ ἐϋτμήτῳ τελαμῶνι.  <br>
        </P>
        <P><A>23.826</A>  αὐτὰρ Πηλεΐδης θῆκεν σόλον αὐτοχόωνον  <br>
            ὃν πρὶν μὲν ῥίπτασκε μέγα σθένος Ἠετίωνος:  <br>
            ἀλλ' ἤτοι τὸν ἔπεφνε ποδάρκης δῖος Ἀχιλλεύς,  <br>
            τὸν δ' ἄγετ' ἐν νήεσσι σὺν ἄλλοισι κτεάτεσσι.  <br>
            στῆ δ' ὀρθὸς καὶ μῦθον ἐν Ἀργείοισιν ἔειπεν:  <br>
        </P>
        <P><A>23.831</A>  ὄρνυσθ' οἳ καὶ τούτου ἀέθλου πειρήσεσθε.  <br>
            εἴ οἱ καὶ μάλα πολλὸν ἀπόπροθι πίονες ἀγροί,  <br>
            ἕξει μιν καὶ πέντε περιπλομένους ἐνιαυτοὺς  <br>
            χρεώμενος: οὐ μὲν γάρ οἱ ἀτεμβόμενός γε σιδήρου  <br>
            ποιμὴν οὐδ' ἀροτὴρ εἶσ' ἐς πόλιν, ἀλλὰ παρέξει.  <br>
        </P>
        <P><A>23.836</A>  ὣς ἔφατ', ὦρτο δ' ἔπειτα μενεπτόλεμος Πολυποίτης,  <br>
            ἂν δὲ Λεοντῆος κρατερὸν μένος ἀντιθέοιο,  <br>
            ἂν δ' Αἴας Τελαμωνιάδης καὶ δῖος Ἐπειός.  <br>
            ἑξείης δ' ἵσταντο, σόλον δ' ἕλε δῖος Ἐπειός,  <br>
            ἧκε δὲ δινήσας: γέλασαν δ' ἐπὶ πάντες Ἀχαιοί.  <br>
        </P>
        <P><A>23.841</A>  δεύτερος αὖτ' ἀφέηκε Λεοντεὺς ὄζος Ἄρηος:  <br>
            τὸ τρίτον αὖτ' ἔρριψε μέγας Τελαμώνιος Αἴας  <br>
            χειρὸς ἄπο στιβαρῆς, καὶ ὑπέρβαλε σήματα πάντων.  <br>
        </P>
        <P><A>23.844</A>  ἀλλ' ὅτε δὴ σόλον εἷλε μενεπτόλεμος Πολυποίτης,  <br>
            ὅσσόν τίς τ' ἔρριψε καλαύροπα βουκόλος ἀνήρ,  <br>
            ἣ δέ θ' ἑλισσομένη πέτεται διὰ βοῦς ἀγελαίας,  <br>
            τόσσον παντὸς ἀγῶνος ὑπέρβαλε: τοὶ δὲ βόησαν.  <br>
            ἀνστάντες δ' ἕταροι Πολυποίταο κρατεροῖο  <br>
            νῆας ἔπι γλαφυρὰς ἔφερον βασιλῆος ἄεθλον.  <br>
        </P>
        <P><A>23.850</A>  αὐτὰρ ὃ τοξευτῇσι τίθει ἰόεντα σίδηρον,  <br>
            κὰδ δ' ἐτίθει δέκα μὲν πελέκεας, δέκα δ' ἡμιπέλεκκα,  <br>
            ἱστὸν δ' ἔστησεν νηὸς κυανοπρῴροιο  <br>
            τηλοῦ ἐπὶ ψαμάθοις, ἐκ δὲ τρήρωνα πέλειαν  <br>
            λεπτῇ μηρίνθῳ δῆσεν ποδός, ἧς ἄρ' ἀνώγει  <br>
        </P>
        <P><A>23.855</A>  τοξεύειν: ὃς μέν κε βάλῃ τρήρωνα πέλειαν,  <br>
            πάντας ἀειράμενος πελέκεας οἶκον δὲ φερέσθω:  <br>
            ὃς δέ κε μηρίνθοιο τύχῃ ὄρνιθος ἁμαρτών,  <br>
            ἥσσων γὰρ δὴ κεῖνος, ὃ δ' οἴσεται ἡμιπέλεκκα.  <br>
        </P>
        <P><A>23.859</A>  ὣς ἔφατ', ὦρτο δ' ἔπειτα βίη Τεύκροιο ἄνακτος,  <br>
            ἂν δ' ἄρα Μηριόνης θεράπων ἐῢς Ἰδομενῆος.  <br>
            κλήρους δ' ἐν κυνέῃ χαλκήρεϊ πάλλον ἑλόντες,  <br>
            Τεῦκρος δὲ πρῶτος κλήρῳ λάχεν: αὐτίκα δ' ἰὸν  <br>
            ἧκεν ἐπικρατέως, οὐδ' ἠπείλησεν ἄνακτι  <br>
            ἀρνῶν πρωτογόνων ῥέξειν κλειτὴν ἑκατόμβην.  <br>
        </P>
        <P><A>23.865</A>  ὄρνιθος μὲν ἅμαρτε: μέγηρε γάρ οἱ τό γ' Ἀπόλλων:  <br>
            αὐτὰρ ὃ μήρινθον βάλε πὰρ πόδα, τῇ δέδετ' ὄρνις:  <br>
            ἀντικρὺ δ' ἀπὸ μήρινθον τάμε πικρὸς ὀϊστός.  <br>
            ἣ μὲν ἔπειτ' ἤϊξε πρὸς οὐρανόν, ἣ δὲ παρείθη  <br>
            μήρινθος ποτὶ γαῖαν: ἀτὰρ κελάδησαν Ἀχαιοί.  <br>
        </P>
        <P><A>23.870</A>  σπερχόμενος δ' ἄρα Μηριόνης ἐξείρυσε χειρὸς  <br>
            τόξον: ἀτὰρ δὴ ὀϊστὸν ἔχεν πάλαι, ὡς ἴθυνεν.  <br>
            αὐτίκα δ' ἠπείλησεν ἑκηβόλῳ Ἀπόλλωνι  <br>
            ἀρνῶν πρωτογόνων ῥέξειν κλειτὴν ἑκατόμβην.  <br>
            ὕψι δ' ὑπὸ νεφέων εἶδε τρήρωνα πέλειαν:  <br>
            τῇ ῥ' ὅ γε δινεύουσαν ὑπὸ πτέρυγος βάλε μέσσην,  <br>
            ἀντικρὺ δὲ διῆλθε βέλος: τὸ μὲν ἂψ ἐπὶ γαίῃ  <br>
            πρόσθεν Μηριόναο πάγη ποδός: αὐτὰρ ἣ ὄρνις  <br>
        </P>
        <P><A>23.878</A>  ἱστῷ ἐφεζομένη νηὸς κυανοπρῴροιο  <br>
            αὐχέν' ἀπεκρέμασεν, σὺν δὲ πτερὰ πυκνὰ λίασθεν.  <br>
            ὠκὺς δ' ἐκ μελέων θυμὸς πτάτο, τῆλε δ' ἀπ' αὐτοῦ  <br>
            κάππεσε: λαοὶ δ' αὖ θηεῦντό τε θάμβησάν τε.  <br>
            ἂν δ' ἄρα Μηριόνης πελέκεας δέκα πάντας ἄειρε,  <br>
            Τεῦκρος δ' ἡμιπέλεκκα φέρεν κοίλας ἐπὶ νῆας.  <br>
        </P>
        <P><A>23.884</A>  αὐτὰρ Πηλεΐδης κατὰ μὲν δολιχόσκιον ἔγχος,  <br>
            κὰδ δὲ λέβητ' ἄπυρον βοὸς ἄξιον ἀνθεμόεντα  <br>
            θῆκ' ἐς ἀγῶνα φέρων: καί ῥ' ἥμονες ἄνδρες ἀνέσταν:  <br>
            ἂν μὲν ἄρ' Ἀτρεΐδης εὐρὺ κρείων Ἀγαμέμνων,  <br>
            ἂν δ' ἄρα Μηριόνης, θεράπων ἐῢς Ἰδομενῆος.  <br>
        </P>
        <P><A>23.889</A>  τοῖσι δὲ καὶ μετέειπε ποδάρκης δῖος Ἀχιλλεύς:  <br>
            Ἀτρεΐδη: ἴδμεν γὰρ ὅσον προβέβηκας ἁπάντων  <br>
            ἠδ' ὅσσον δυνάμει τε καὶ ἥμασιν ἔπλευ ἄριστος:  <br>
            ἀλλὰ σὺ μὲν τόδ' ἄεθλον ἔχων κοίλας ἐπὶ νῆας  <br>
            ἔρχευ, ἀτὰρ δόρυ Μηριόνῃ ἥρωϊ πόρωμεν,  <br>
            εἰ σύ γε σῷ θυμῷ ἐθέλοις: κέλομαι γὰρ ἔγωγε.  <br>
        </P>
        <P><A>23.895</A>  ὣς ἔφατ', οὐδ' ἀπίθησεν ἄναξ ἀνδρῶν Ἀγαμέμνων:  <br>
            δῶκε δὲ Μηριόνῃ δόρυ χάλκεον: αὐτὰρ ὅ γ' ἥρως  <br>
            Ταλθυβίῳ κήρυκι δίδου περικαλλὲς ἄεθλον.  <br>
        </P>
        <h4>ΙΛΙΑΔΟΣ Ω</h4>
        <P><A>24.1</A>  λῦτο δ' ἀγών, λαοὶ δὲ θοὰς ἐπὶ νῆας ἕκαστοι  <br>
            ἐσκίδναντ' ἰέναι. τοὶ μὲν δόρποιο μέδοντο  <br>
            ὕπνου τε γλυκεροῦ ταρπήμεναι: αὐτὰρ Ἀχιλλεὺς  <br>
        </P>
        <P><A>24.4</A>  κλαῖε φίλου ἑτάρου μεμνημένος, οὐδέ μιν ὕπνος  <br>
            ᾕρει πανδαμάτωρ, ἀλλ' ἐστρέφετ' ἔνθα καὶ ἔνθα  <br>
            Πατρόκλου ποθέων ἀνδροτῆτά τε καὶ μένος ἠΰ,  <br>
            ἠδ' ὁπόσα τολύπευσε σὺν αὐτῷ καὶ πάθεν ἄλγεα  <br>
            ἀνδρῶν τε πτολέμους ἀλεγεινά τε κύματα πείρων:  <br>
        </P>
        <P><A>24.9</A>  τῶν μιμνησκόμενος θαλερὸν κατὰ δάκρυον εἶβεν,  <br>
            ἄλλοτ' ἐπὶ πλευρὰς κατακείμενος, ἄλλοτε δ' αὖτε  <br>
            ὕπτιος, ἄλλοτε δὲ πρηνής: τοτὲ δ' ὀρθὸς ἀναστὰς  <br>
            δινεύεσκ' ἀλύων παρὰ θῖν' ἁλός: οὐδέ μιν ἠὼς  <br>
        </P>
        <P><A>24.13</A>  φαινομένη λήθεσκεν ὑπεὶρ ἅλα τ' ἠϊόνας τε.  <br>
            ἀλλ' ὅ γ' ἐπεὶ ζεύξειεν ὑφ' ἅρμασιν ὠκέας ἵππους,  <br>
            Ἕκτορα δ' ἕλκεσθαι δησάσκετο δίφρου ὄπισθεν,  <br>
            τρὶς δ' ἐρύσας περὶ σῆμα Μενοιτιάδαο θανόντος  <br>
            αὖτις ἐνὶ κλισίῃ παυέσκετο, τὸν δέ τ' ἔασκεν  <br>
            ἐν κόνι ἐκτανύσας προπρηνέα: τοῖο δ' Ἀπόλλων  <br>
        </P>
        <P><A>24.19</A>  πᾶσαν ἀεικείην ἄπεχε χροῒ φῶτ' ἐλεαίρων  <br>
            καὶ τεθνηότα περ: περὶ δ' αἰγίδι πάντα κάλυπτε  <br>
            χρυσείῃ, ἵνα μή μιν ἀποδρύφοι ἑλκυστάζων.  <br>
        </P>
        <P><A>24.22</A>  ὣς ὃ μὲν Ἕκτορα δῖον ἀείκιζεν μενεαίνων:  <br>
            τὸν δ' ἐλεαίρεσκον μάκαρες θεοὶ εἰσορόωντες,  <br>
            κλέψαι δ' ὀτρύνεσκον ἐΰσκοπον ἀργεϊφόντην.  <br>
        </P>
        <P><A>24.25</A>  ἔνθ' ἄλλοις μὲν πᾶσιν ἑήνδανεν, οὐδέ ποθ' Ἥρῃ  <br>
            οὐδὲ Ποσειδάων' οὐδὲ γλαυκώπιδι κούρῃ,  <br>
        </P>
        <P><A>24.27</A>  ἀλλ' ἔχον ὥς σφιν πρῶτον ἀπήχθετο Ἴλιος ἱρὴ  <br>
            καὶ Πρίαμος καὶ λαὸς Ἀλεξάνδρου ἕνεκ' ἄτης,  <br>
            ὃς νείκεσσε θεὰς ὅτε οἱ μέσσαυλον ἵκοντο,  <br>
            τὴν δ' ᾔνησ' ἥ οἱ πόρε μαχλοσύνην ἀλεγεινήν.  <br>
        </P>
        <P><A>24.31</A>  ἀλλ' ὅτε δή ῥ' ἐκ τοῖο δυωδεκάτη γένετ' ἠώς,  <br>
            καὶ τότ' ἄρ' ἀθανάτοισι μετηύδα Φοῖβος Ἀπόλλων:  <br>
            σχέτλιοί ἐστε θεοί, δηλήμονες: οὔ νύ ποθ' ὑμῖν  <br>
        </P>
        <P><A>24.34</A>  Ἕκτωρ μηρί' ἔκηε βοῶν αἰγῶν τε τελείων;  <br>
            τὸν νῦν οὐκ ἔτλητε νέκυν περ ἐόντα σαῶσαι  <br>
            ᾗ τ' ἀλόχῳ ἰδέειν καὶ μητέρι καὶ τέκεϊ ᾧ  <br>
            καὶ πατέρι Πριάμῳ λαοῖσί τε, τοί κέ μιν ὦκα  <br>
            ἐν πυρὶ κήαιεν καὶ ἐπὶ κτέρεα κτερίσαιεν.  <br>
        </P>
        <P><A>24.39</A>  ἀλλ' ὀλοῷ Ἀχιλῆϊ θεοὶ βούλεσθ' ἐπαρήγειν,  <br>
            ᾧ οὔτ' ἂρ φρένες εἰσὶν ἐναίσιμοι οὔτε νόημα  <br>
            γναμπτὸν ἐνὶ στήθεσσι, λέων δ' ὣς ἄγρια οἶδεν,  <br>
            ὅς τ' ἐπεὶ ἂρ μεγάλῃ τε βίῃ καὶ ἀγήνορι θυμῷ  <br>
            εἴξας εἶσ' ἐπὶ μῆλα βροτῶν ἵνα δαῖτα λάβῃσιν:  <br>
            ὣς Ἀχιλεὺς ἔλεον μὲν ἀπώλεσεν, οὐδέ οἱ αἰδὼς  <br>
            γίγνεται, ἥ τ' ἄνδρας μέγα σίνεται ἠδ' ὀνίνησι.  <br>
        </P>
        <P><A>24.46</A>  μέλλει μέν πού τις καὶ φίλτερον ἄλλον ὀλέσσαι  <br>
            ἠὲ κασίγνητον ὁμογάστριον ἠὲ καὶ υἱόν:  <br>
            ἀλλ' ἤτοι κλαύσας καὶ ὀδυράμενος μεθέηκε:  <br>
            τλητὸν γὰρ Μοῖραι θυμὸν θέσαν ἀνθρώποισιν.  <br>
        </P>
        <P><A>24.50</A>  αὐτὰρ ὅ γ' Ἕκτορα δῖον, ἐπεὶ φίλον ἦτορ ἀπηύρα,  <br>
            ἵππων ἐξάπτων περὶ σῆμ' ἑτάροιο φίλοιο  <br>
            ἕλκει: οὐ μήν οἱ τό γε κάλλιον οὐδέ τ' ἄμεινον.  <br>
        </P>
        <P><A>24.53</A>  μὴ ἀγαθῷ περ ἐόντι νεμεσσηθέωμέν οἱ ἡμεῖς:  <br>
            κωφὴν γὰρ δὴ γαῖαν ἀεικίζει μενεαίνων.  <br>
        </P>
        <P><A>24.55</A>  τὸν δὲ χολωσαμένη προσέφη λευκώλενος Ἥρη:  <br>
            εἴη κεν καὶ τοῦτο τεὸν ἔπος ἀργυρότοξε  <br>
            εἰ δὴ ὁμὴν Ἀχιλῆϊ καὶ Ἕκτορι θήσετε τιμήν.  <br>
        </P>
        <P><A>24.58</A>  Ἕκτωρ μὲν θνητός τε γυναῖκά τε θήσατο μαζόν:  <br>
            αὐτὰρ Ἀχιλλεύς ἐστι θεᾶς γόνος, ἣν ἐγὼ αὐτὴ  <br>
            θρέψά τε καὶ ἀτίτηλα καὶ ἀνδρὶ πόρον παράκοιτιν  <br>
            Πηλέϊ, ὃς περὶ κῆρι φίλος γένετ' ἀθανάτοισι.  <br>
        </P>
        <P><A>24.62</A>  πάντες δ' ἀντιάασθε θεοὶ γάμου: ἐν δὲ σὺ τοῖσι  <br>
            δαίνυ' ἔχων φόρμιγγα κακῶν ἕταρ', αἰὲν ἄπιστε.  <br>
        </P>
        <P><A>24.64</A>  τὴν δ' ἀπαμειβόμενος προσέφη νεφεληγερέτα Ζεύς:  <br>
            Ἥρη μὴ δὴ πάμπαν ἀποσκύδμαινε θεοῖσιν:  <br>
            οὐ μὲν γὰρ τιμή γε μί' ἔσσεται: ἀλλὰ καὶ Ἕκτωρ  <br>
            φίλτατος ἔσκε θεοῖσι βροτῶν οἳ ἐν Ἰλίῳ εἰσίν:  <br>
            ὣς γὰρ ἔμοιγ', ἐπεὶ οὔ τι φίλων ἡμάρτανε δώρων.  <br>
            οὐ γάρ μοί ποτε βωμὸς ἐδεύετο δαιτὸς ἐΐσης  <br>
            λοιβῆς τε κνίσης τε: τὸ γὰρ λάχομεν γέρας ἡμεῖς.  <br>
        </P>
        <P><A>24.71</A>  ἀλλ' ἤτοι κλέψαι μὲν ἐάσομεν, οὐδέ πῃ ἔστι,  <br>
            λάθρῃ Ἀχιλλῆος θρασὺν Ἕκτορα: ἦ γάρ οἱ αἰεὶ  <br>
            μήτηρ παρμέμβλωκεν ὁμῶς νύκτάς τε καὶ ἦμαρ.  <br>
            ἀλλ' εἴ τις καλέσειε θεῶν Θέτιν ἆσσον ἐμεῖο,  <br>
            ὄφρά τί οἱ εἴπω πυκινὸν ἔπος, ὥς κεν Ἀχιλλεὺς  <br>
            δώρων ἐκ Πριάμοιο λάχῃ ἀπό θ' Ἕκτορα λύσῃ.  <br>
        </P>
        <P><A>24.77</A>  ὣς ἔφατ', ὦρτο δὲ Ἶρις ἀελλόπος ἀγγελέουσα,  <br>
            μεσσηγὺς δὲ Σάμου τε καὶ Ἴμβρου παιπαλοέσσης  <br>
            ἔνθορε μείλανι πόντῳ: ἐπεστονάχησε δὲ λίμνη.  <br>
            ἣ δὲ μολυβδαίνῃ ἰκέλη ἐς βυσσὸν ὄρουσεν,  <br>
            ἥ τε κατ' ἀγραύλοιο βοὸς κέρας ἐμβεβαυῖα  <br>
            ἔρχεται ὠμηστῇσιν ἐπ' ἰχθύσι κῆρα φέρουσα.  <br>
        </P>
        <P><A>24.83</A>  εὗρε δ' ἐνὶ σπῆϊ γλαφυρῷ Θέτιν, ἀμφὶ δ' ἄρ' ἄλλαι  <br>
            εἵαθ' ὁμηγερέες ἅλιαι θεαί: ἣ δ' ἐνὶ μέσσῃς  <br>
            κλαῖε μόρον οὗ παιδὸς ἀμύμονος, ὅς οἱ ἔμελλε  <br>
            φθίσεσθ' ἐν Τροίῃ ἐριβώλακι τηλόθι πάτρης.  <br>
        </P>
        <P><A>24.87</A>  ἀγχοῦ δ' ἱσταμένη προσέφη πόδας ὠκέα Ἶρις:  <br>
            ὄρσο Θέτι: καλέει Ζεὺς ἄφθιτα μήδεα εἰδώς.  <br>
            τὴν δ' ἠμείβετ' ἔπειτα θεὰ Θέτις ἀργυρόπεζα:  <br>
            τίπτέ με κεῖνος ἄνωγε μέγας θεός; αἰδέομαι δὲ  <br>
            μίσγεσθ' ἀθανάτοισιν, ἔχω δ' ἄχε' ἄκριτα θυμῷ.  <br>
            εἶμι μέν, οὐδ' ἅλιον ἔπος ἔσσεται ὅττί κεν εἴπῃ.  <br>
        </P>
        <P><A>24.93</A>  ὣς ἄρα φωνήσασα κάλυμμ' ἕλε δῖα θεάων  <br>
            κυάνεον, τοῦ δ' οὔ τι μελάντερον ἔπλετο ἔσθος.  <br>
            βῆ δ' ἰέναι, πρόσθεν δὲ ποδήνεμος ὠκέα Ἶρις  <br>
            ἡγεῖτ': ἀμφὶ δ' ἄρα σφι λιάζετο κῦμα θαλάσσης.  <br>
            ἀκτὴν δ' ἐξαναβᾶσαι ἐς οὐρανὸν ἀϊχθήτην,  <br>
        </P>
        <P><A>24.98</A>  εὗρον δ' εὐρύοπα Κρονίδην, περὶ δ' ἄλλοι ἅπαντες  <br>
            εἵαθ' ὁμηγερέες μάκαρες θεοὶ αἰὲν ἐόντες.  <br>
            ἣ δ' ἄρα πὰρ Διὶ πατρὶ καθέζετο, εἶξε δ' Ἀθήνη.  <br>
            Ἥρη δὲ χρύσεον καλὸν δέπας ἐν χερὶ θῆκε  <br>
            καί ῥ' εὔφρην' ἐπέεσσι: Θέτις δ' ὤρεξε πιοῦσα.  <br>
        </P>
        <P><A>24.103</A>  τοῖσι δὲ μύθων ἦρχε πατὴρ ἀνδρῶν τε θεῶν τε:  <br>
            ἤλυθες Οὔλυμπον δὲ θεὰ Θέτι κηδομένη περ,  <br>
            πένθος ἄλαστον ἔχουσα μετὰ φρεσίν: οἶδα καὶ αὐτός:  <br>
            ἀλλὰ καὶ ὧς ἐρέω τοῦ σ' εἵνεκα δεῦρο κάλεσσα.  <br>
        </P>
        <P><A>24.107</A>  ἐννῆμαρ δὴ νεῖκος ἐν ἀθανάτοισιν ὄρωρεν  <br>
            Ἕκτορος ἀμφὶ νέκυι καὶ Ἀχιλλῆϊ πτολιπόρθῳ:  <br>
        </P>
        <P><A>24.109</A>  κλέψαι δ' ὀτρύνουσιν ἐΰσκοπον ἀργεϊφόντην:  <br>
            αὐτὰρ ἐγὼ τόδε κῦδος Ἀχιλλῆϊ προτιάπτω  <br>
            αἰδῶ καὶ φιλότητα τεὴν μετόπισθε φυλάσσων.  <br>
        </P>
        <P><A>24.112</A>  αἶψα μάλ' ἐς στρατὸν ἐλθὲ καὶ υἱέϊ σῷ ἐπίτειλον:  <br>
            σκύζεσθαί οἱ εἰπὲ θεούς, ἐμὲ δ' ἔξοχα πάντων  <br>
            ἀθανάτων κεχολῶσθαι, ὅτι φρεσὶ μαινομένῃσιν  <br>
            Ἕκτορ' ἔχει παρὰ νηυσὶ κορωνίσιν οὐδ' ἀπέλυσεν,  <br>
        </P>
        <P><A>24.116</A>  αἴ κέν πως ἐμέ τε δείσῃ ἀπό θ' Ἕκτορα λύσῃ.  <br>
            αὐτὰρ ἐγὼ Πριάμῳ μεγαλήτορι Ἶριν ἐφήσω  <br>
            λύσασθαι φίλον υἱὸν ἰόντ' ἐπὶ νῆας Ἀχαιῶν,  <br>
            δῶρα δ' Ἀχιλλῆϊ φερέμεν, τά κε θυμὸν ἰήνῃ.  <br>
        </P>
        <P><A>24.120</A>  ὣς ἔφατ', οὐδ' ἀπίθησε θεὰ Θέτις ἀργυρόπεζα,  <br>
            βῆ δὲ κατ' Οὐλύμποιο καρήνων ἀΐξασα,  <br>
            ἷξεν δ' ἐς κλισίην οὗ υἱέος: ἔνθ' ἄρα τόν γε  <br>
            εὗρ' ἁδινὰ στενάχοντα: φίλοι δ' ἀμφ' αὐτὸν ἑταῖροι  <br>
        </P>
        <P><A>24.124</A>  ἐσσυμένως ἐπένοντο καὶ ἐντύνοντο ἄριστον:  <br>
            τοῖσι δ' ὄϊς λάσιος μέγας ἐν κλισίῃ ἱέρευτο.  <br>
        </P>
        <P><A>24.126</A>  ἣ δὲ μάλ' ἄγχ' αὐτοῖο καθέζετο πότνια μήτηρ,  <br>
            χειρί τέ μιν κατέρεξεν ἔπος τ' ἔφατ' ἔκ τ' ὀνόμαζε:  <br>
            τέκνον ἐμὸν τέο μέχρις ὀδυρόμενος καὶ ἀχεύων  <br>
        </P>
        <P><A>24.129</A>  σὴν ἔδεαι κραδίην μεμνημένος οὔτέ τι σίτου  <br>
            οὔτ' εὐνῆς; ἀγαθὸν δὲ γυναικί περ ἐν φιλότητι  <br>
            μίσγεσθ': οὐ γάρ μοι δηρὸν βέῃ, ἀλλά τοι ἤδη  <br>
            ἄγχι παρέστηκεν θάνατος καὶ μοῖρα κραταιή.  <br>
        </P>
        <P><A>24.133</A>  ἀλλ' ἐμέθεν ξύνες ὦκα, Διὸς δέ τοι ἄγγελός εἰμι:  <br>
            σκύζεσθαι σοί φησι θεούς, ἑὲ δ' ἔξοχα πάντων  <br>
            ἀθανάτων κεχολῶσθαι, ὅτι φρεσὶ μαινομένῃσιν  <br>
            Ἕκτορ' ἔχεις παρὰ νηυσὶ κορωνίσιν οὐδ' ἀπέλυσας.  <br>
            ἀλλ' ἄγε δὴ λῦσον, νεκροῖο δὲ δέξαι ἄποινα.  <br>
        </P>
        <P><A>24.138</A>  τὴν δ' ἀπαμειβόμενος προσέφη πόδας ὠκὺς Ἀχιλλεύς:  <br>
            τῇδ' εἴη: ὃς ἄποινα φέροι καὶ νεκρὸν ἄγοιτο,  <br>
            εἰ δὴ πρόφρονι θυμῷ Ὀλύμπιος αὐτὸς ἀνώγει.  <br>
            ὣς οἵ γ' ἐν νηῶν ἀγύρει μήτηρ τε καὶ υἱὸς  <br>
            πολλὰ πρὸς ἀλλήλους ἔπεα πτερόεντ' ἀγόρευον.  <br>
        </P>
        <P><A>24.143</A>  Ἶριν δ' ὄτρυνε Κρονίδης εἰς Ἴλιον ἱρήν:  <br>
            βάσκ' ἴθι Ἶρι ταχεῖα λιποῦσ' ἕδος Οὐλύμποιο  <br>
            ἄγγειλον Πριάμῳ μεγαλήτορι Ἴλιον εἴσω  <br>
            λύσασθαι φίλον υἱὸν ἰόντ' ἐπὶ νῆας Ἀχαιῶν,  <br>
            δῶρα δ' Ἀχιλλῆϊ φερέμεν τά κε θυμὸν ἰήνῃ  <br>
        </P>
        <P><A>24.148</A>  οἶον, μὴ δέ τις ἄλλος ἅμα Τρώων ἴτω ἀνήρ.  <br>
            κῆρύξ τίς οἱ ἕποιτο γεραίτερος, ὅς κ' ἰθύνοι  <br>
            ἡμιόνους καὶ ἄμαξαν ἐΰτροχον, ἠδὲ καὶ αὖτις  <br>
            νεκρὸν ἄγοι προτὶ ἄστυ, τὸν ἔκτανε δῖος Ἀχιλλεύς.  <br>
        </P>
        <P><A>24.152</A>  μὴ δέ τί οἱ θάνατος μελέτω φρεσὶ μὴ δέ τι τάρβος:  <br>
            τοῖον γάρ οἱ πομπὸν ὀπάσσομεν ἀργεϊφόντην,  <br>
            ὃς ἄξει εἷός κεν ἄγων Ἀχιλῆϊ πελάσσῃ.  <br>
            αὐτὰρ ἐπὴν ἀγάγῃσιν ἔσω κλισίην Ἀχιλῆος,  <br>
            οὔτ' αὐτὸς κτενέει ἀπό τ' ἄλλους πάντας ἐρύξει:  <br>
            οὔτε γάρ ἐστ' ἄφρων οὔτ' ἄσκοπος οὔτ' ἀλιτήμων,  <br>
            ἀλλὰ μάλ' ἐνδυκέως ἱκέτεω πεφιδήσεται ἀνδρός.  <br>
        </P>
        <P><A>24.159</A>  ὣς ἔφατ', ὦρτο δὲ Ἶρις ἀελλόπος ἀγγελέουσα.  <br>
            ἷξεν δ' ἐς Πριάμοιο, κίχεν δ' ἐνοπήν τε γόον τε.  <br>
        </P>
        <P><A>24.161</A>  παῖδες μὲν πατέρ' ἀμφὶ καθήμενοι ἔνδοθεν αὐλῆς  <br>
            δάκρυσιν εἵματ' ἔφυρον, ὃ δ' ἐν μέσσοισι γεραιὸς  <br>
            ἐντυπὰς ἐν χλαίνῃ κεκαλυμμένος: ἀμφὶ δὲ πολλὴ  <br>
            κόπρος ἔην κεφαλῇ τε καὶ αὐχένι τοῖο γέροντος  <br>
            τήν ῥα κυλινδόμενος καταμήσατο χερσὶν ἑῇσι.  <br>
            θυγατέρες δ' ἀνὰ δώματ' ἰδὲ νυοὶ ὠδύροντο  <br>
            τῶν μιμνησκόμεναι οἳ δὴ πολέες τε καὶ ἐσθλοὶ  <br>
            χερσὶν ὑπ' Ἀργείων κέατο ψυχὰς ὀλέσαντες.  <br>
        </P>
        <P><A>24.169</A>  στῆ δὲ παρὰ Πρίαμον Διὸς ἄγγελος, ἠδὲ προσηύδα  <br>
            τυτθὸν φθεγξαμένη: τὸν δὲ τρόμος ἔλλαβε γυῖα:  <br>
            θάρσει Δαρδανίδη Πρίαμε φρεσί, μὴ δέ τι τάρβει:  <br>
            οὐ μὲν γάρ τοι ἐγὼ κακὸν ὀσσομένη τόδ' ἱκάνω  <br>
            ἀλλ' ἀγαθὰ φρονέουσα: Διὸς δέ τοι ἄγγελός εἰμι,  <br>
            ὅς σευ ἄνευθεν ἐὼν μέγα κήδεται ἠδ' ἐλεαίρει.  <br>
            λύσασθαί σ' ἐκέλευσεν Ὀλύμπιος Ἕκτορα δῖον,  <br>
            δῶρα δ' Ἀχιλλῆϊ φερέμεν τά κε θυμὸν ἰήνῃ  <br>
        </P>
        <P><A>24.177</A>  οἶον, μὴ δέ τις ἄλλος ἅμα Τρώων ἴτω ἀνήρ.  <br>
            κῆρύξ τίς τοι ἕποιτο γεραίτερος, ὅς κ' ἰθύνοι  <br>
            ἡμιόνους καὶ ἄμαξαν ἐΰτροχον, ἠδὲ καὶ αὖτις  <br>
            νεκρὸν ἄγοι προτὶ ἄστυ, τὸν ἔκτανε δῖος Ἀχιλλεύς.  <br>
        </P>
        <P><A>24.181</A>  μὴ δέ τί τοι θάνατος μελέτω φρεσὶ μηδέ τι τάρβος:  <br>
            τοῖος γάρ τοι πομπὸς ἅμ' ἕψεται ἀργεϊφόντης,  <br>
            ὅς σ' ἄξει εἷός κεν ἄγων Ἀχιλῆϊ πελάσσῃ.  <br>
            αὐτὰρ ἐπὴν ἀγάγῃσιν ἔσω κλισίην Ἀχιλῆος,  <br>
            οὔτ' αὐτὸς κτενέει ἀπό τ' ἄλλους πάντας ἐρύξει:  <br>
            οὔτε γάρ ἔστ' ἄφρων οὔτ' ἄσκοπος οὔτ' ἀλιτήμων,  <br>
            ἀλλὰ μάλ' ἐνδυκέως ἱκέτεω πεφιδήσεται ἀνδρός.  <br>
        </P>
        <P><A>24.188</A>  ἣ μὲν ἄρ' ὣς εἰποῦσ' ἀπέβη πόδας ὠκέα Ἶρις,  <br>
            αὐτὰρ ὅ γ' υἷας ἄμαξαν ἐΰτροχον ἡμιονείην  <br>
            ὁπλίσαι ἠνώγει, πείρινθα δὲ δῆσαι ἐπ' αὐτῆς.  <br>
        </P>
        <P><A>24.191</A>  αὐτὸς δ' ἐς θάλαμον κατεβήσετο κηώεντα  <br>
            κέδρινον ὑψόροφον, ὃς γλήνεα πολλὰ κεχάνδει:  <br>
        </P>
        <P><A>24.193</A>  ἐς δ' ἄλοχον Ἑκάβην ἐκαλέσσατο φώνησέν τε:  <br>
            δαιμονίη Διόθεν μοι Ὀλύμπιος ἄγγελος ἦλθε  <br>
            λύσασθαι φίλον υἱὸν ἰόντ' ἐπὶ νῆας Ἀχαιῶν,  <br>
            δῶρα δ' Ἀχιλλῆϊ φερέμεν τά κε θυμὸν ἰήνῃ.  <br>
        </P>
        <P><A>24.197</A>  ἀλλ' ἄγε μοι τόδε εἰπὲ τί τοι φρεσὶν εἴδεται εἶναι;  <br>
            αἰνῶς γάρ μ' αὐτόν γε μένος καὶ θυμὸς ἄνωγε  <br>
            κεῖσ' ἰέναι ἐπὶ νῆας ἔσω στρατὸν εὐρὺν Ἀχαιῶν.  <br>
        </P>
        <P><A>24.200</A>  ὣς φάτο, κώκυσεν δὲ γυνὴ καὶ ἀμείβετο μύθῳ:  <br>
            ὤ μοι πῇ δή τοι φρένες οἴχονθ', ᾗς τὸ πάρος περ  <br>
            ἔκλε' ἐπ' ἀνθρώπους ξείνους ἠδ' οἷσιν ἀνάσσεις;  <br>
            πῶς ἐθέλεις ἐπὶ νῆας Ἀχαιῶν ἐλθέμεν οἶος  <br>
            ἀνδρὸς ἐς ὀφθαλμοὺς ὅς τοι πολέας τε καὶ ἐσθλοὺς  <br>
            υἱέας ἐξενάριξε: σιδήρειόν νύ τοι ἦτορ.  <br>
        </P>
        <P><A>24.206</A>  εἰ γάρ σ' αἱρήσει καὶ ἐσόψεται ὀφθαλμοῖσιν  <br>
            ὠμηστὴς καὶ ἄπιστος ἀνὴρ ὅ γε οὔ σ' ἐλεήσει,  <br>
            οὐδέ τί σ' αἰδέσεται. νῦν δὲ κλαίωμεν ἄνευθεν  <br>
        </P>
        <P><A>24.209</A>  ἥμενοι ἐν μεγάρῳ: τῷ δ' ὥς ποθι Μοῖρα κραταιὴ  <br>
            γιγνομένῳ ἐπένησε λίνῳ, ὅτε μιν τέκον αὐτή,  <br>
            ἀργίποδας κύνας ἆσαι ἑῶν ἀπάνευθε τοκήων  <br>
        </P>
        <P><A>24.212</A>  ἀνδρὶ πάρα κρατερῷ, τοῦ ἐγὼ μέσον ἧπαρ ἔχοιμι  <br>
            ἐσθέμεναι προσφῦσα: τότ' ἄντιτα ἔργα γένοιτο  <br>
        </P>
        <P><A>24.214</A>  παιδὸς ἐμοῦ, ἐπεὶ οὔ ἑ κακιζόμενόν γε κατέκτα,  <br>
            ἀλλὰ πρὸ Τρώων καὶ Τρωϊάδων βαθυκόλπων  <br>
            ἑσταότ' οὔτε φόβου μεμνημένον οὔτ' ἀλεωρῆς.  <br>
        </P>
        <P><A>24.217</A>  τὴν δ' αὖτε προσέειπε γέρων Πρίαμος θεοειδής:  <br>
            μή μ' ἐθέλοντ' ἰέναι κατερύκανε, μὴ δέ μοι αὐτὴ  <br>
            ὄρνις ἐνὶ μεγάροισι κακὸς πέλευ: οὐδέ με πείσεις.  <br>
        </P>
        <P><A>24.220</A>  εἰ μὲν γάρ τίς μ' ἄλλος ἐπιχθονίων ἐκέλευεν,  <br>
            ἢ οἳ μάντιές εἰσι θυοσκόοι ἢ ἱερῆες,  <br>
            ψεῦδός κεν φαῖμεν καὶ νοσφιζοίμεθα μᾶλλον:  <br>
            νῦν δ', αὐτὸς γὰρ ἄκουσα θεοῦ καὶ ἐσέδρακον ἄντην,  <br>
            εἶμι καὶ οὐχ ἅλιον ἔπος ἔσσεται. εἰ δέ μοι αἶσα  <br>
        </P>
        <P><A>24.225</A>  τεθνάμεναι παρὰ νηυσὶν Ἀχαιῶν χαλκοχιτώνων  <br>
            βούλομαι: αὐτίκα γάρ με κατακτείνειεν Ἀχιλλεὺς  <br>
            ἀγκὰς ἑλόντ' ἐμὸν υἱόν, ἐπὴν γόου ἐξ ἔρον εἵην.  <br>
        </P>
        <P><A>24.228</A>  ἦ καὶ φωριαμῶν ἐπιθήματα κάλ' ἀνέῳγεν:  <br>
            ἔνθεν δώδεκα μὲν περικαλλέας ἔξελε πέπλους,  <br>
            δώδεκα δ' ἁπλοΐδας χλαίνας, τόσσους δὲ τάπητας,  <br>
            τόσσα δὲ φάρεα λευκά, τόσους δ' ἐπὶ τοῖσι χιτῶνας.  <br>
        </P>
        <P><A>24.232</A>  χρυσοῦ δὲ στήσας ἔφερεν δέκα πάντα τάλαντα,  <br>
            ἐκ δὲ δύ' αἴθωνας τρίποδας, πίσυρας δὲ λέβητας,  <br>
            ἐκ δὲ δέπας περικαλλές, ὅ οἱ Θρῇκες πόρον ἄνδρες  <br>
            ἐξεσίην ἐλθόντι μέγα κτέρας: οὐδέ νυ τοῦ περ  <br>
            φείσατ' ἐνὶ μεγάροις ὃ γέρων, περὶ δ' ἤθελε θυμῷ  <br>
            λύσασθαι φίλον υἱόν. ὃ δὲ Τρῶας μὲν ἅπαντας  <br>
        </P>
        <P><A>24.238</A>  αἰθούσης ἀπέεργεν ἔπεσσ' αἰσχροῖσιν ἐνίσσων:  <br>
            ἔρρετε λωβητῆρες ἐλεγχέες: οὔ νυ καὶ ὑμῖν  <br>
            οἴκοι ἔνεστι γόος, ὅτι μ' ἤλθετε κηδήσοντες;  <br>
            ἦ ὀνόσασθ' ὅτι μοι Κρονίδης Ζεὺς ἄλγε' ἔδωκε  <br>
            παῖδ' ὀλέσαι τὸν ἄριστον; ἀτὰρ γνώσεσθε καὶ ὔμμες:  <br>
            ῥηΐτεροι γὰρ μᾶλλον Ἀχαιοῖσιν δὴ ἔσεσθε  <br>
            κείνου τεθνηῶτος ἐναιρέμεν. αὐτὰρ ἔγωγε  <br>
            πρὶν ἀλαπαζομένην τε πόλιν κεραϊζομένην τε  <br>
            ὀφθαλμοῖσιν ἰδεῖν βαίην δόμον Ἄϊδος εἴσω.  <br>
            ἦ καὶ σκηπανίῳ δίεπ' ἀνέρας: οἳ δ' ἴσαν ἔξω  <br>
        </P>
        <P><A>24.248</A>  σπερχομένοιο γέροντος: ὃ δ' υἱάσιν οἷσιν ὁμόκλα  <br>
            νεικείων Ἕλενόν τε Πάριν τ' Ἀγάθωνά τε δῖον  <br>
            Πάμμονά τ' Ἀντίφονόν τε βοὴν ἀγαθόν τε Πολίτην  <br>
            Δηΐφοβόν τε καὶ Ἱππόθοον καὶ δῖον Ἀγαυόν:  <br>
            ἐννέα τοῖς ὃ γεραιὸς ὁμοκλήσας ἐκέλευε:  <br>
        </P>
        <P><A>24.253</A>  σπεύσατέ μοι κακὰ τέκνα κατηφόνες: αἴθ' ἅμα πάντες  <br>
            Ἕκτορος ὠφέλετ' ἀντὶ θοῇς ἐπὶ νηυσὶ πεφάσθαι.  <br>
            ὤ μοι ἐγὼ πανάποτμος, ἐπεὶ τέκον υἷας ἀρίστους  <br>
            Τροίῃ ἐν εὐρείῃ, τῶν δ' οὔ τινά φημι λελεῖφθαι,  <br>
            Μήστορά τ' ἀντίθεον καὶ Τρωΐλον ἱππιοχάρμην  <br>
            Ἕκτορά θ', ὃς θεὸς ἔσκε μετ' ἀνδράσιν, οὐδὲ ἐῴκει  <br>
            ἀνδρός γε θνητοῦ πάϊς ἔμμεναι ἀλλὰ θεοῖο.  <br>
        </P>
        <P><A>24.260</A>  τοὺς μὲν ἀπώλεσ' Ἄρης, τὰ δ' ἐλέγχεα πάντα λέλειπται  <br>
            ψεῦσταί τ' ὀρχησταί τε χοροιτυπίῃσιν ἄριστοι  <br>
            ἀρνῶν ἠδ' ἐρίφων ἐπιδήμιοι ἁρπακτῆρες.  <br>
            οὐκ ἂν δή μοι ἄμαξαν ἐφοπλίσσαιτε τάχιστα,  <br>
            ταῦτά τε πάντ' ἐπιθεῖτε, ἵνα πρήσσωμεν ὁδοῖο;  <br>
        </P>
        <P><A>24.265</A>  ὣς ἔφαθ', οἳ δ' ἄρα πατρὸς ὑποδείσαντες ὁμοκλὴν  <br>
            ἐκ μὲν ἄμαξαν ἄειραν ἐΰτροχον ἡμιονείην  <br>
            καλὴν πρωτοπαγέα, πείρινθα δὲ δῆσαν ἐπ' αὐτῆς,  <br>
            κὰδ δ' ἀπὸ πασσαλόφι ζυγὸν ᾕρεον ἡμιόνειον  <br>
            πύξινον ὀμφαλόεν εὖ οἰήκεσσιν ἀρηρός:  <br>
            ἐκ δ' ἔφερον ζυγόδεσμον ἅμα ζυγῷ ἐννεάπηχυ.  <br>
            καὶ τὸ μὲν εὖ κατέθηκαν ἐϋξέστῳ ἐπὶ ῥυμῷ  <br>
            πέζῃ ἔπι πρώτῃ, ἐπὶ δὲ κρίκον ἕστορι βάλλον,  <br>
            τρὶς δ' ἑκάτερθεν ἔδησαν ἐπ' ὀμφαλόν, αὐτὰρ ἔπειτα  <br>
            ἑξείης κατέδησαν, ὑπὸ γλωχῖνα δ' ἔκαμψαν.  <br>
        </P>
        <P><A>24.275</A>  ἐκ θαλάμου δὲ φέροντες ἐϋξέστης ἐπ' ἀπήνης  <br>
            νήεον Ἑκτορέης κεφαλῆς ἀπερείσι' ἄποινα,  <br>
            ζεῦξαν δ' ἡμιόνους κρατερώνυχας ἐντεσιεργούς,  <br>
            τούς ῥά ποτε Πριάμῳ Μυσοὶ δόσαν ἀγλαὰ δῶρα.  <br>
        </P>
        <P><A>24.279</A>  ἵππους δὲ Πριάμῳ ὕπαγον ζυγόν, οὓς ὃ γεραιὸς  <br>
            αὐτὸς ἔχων ἀτίταλλεν ἐϋξέστῃ ἐπὶ φάτνῃ.  <br>
            τὼ μὲν ζευγνύσθην ἐν δώμασιν ὑψηλοῖσι  <br>
            κῆρυξ καὶ Πρίαμος πυκινὰ φρεσὶ μήδε' ἔχοντες:  <br>
        </P>
        <P><A>24.283</A>  ἀγχίμολον δέ σφ' ἦλθ' Ἑκάβη τετιηότι θυμῷ  <br>
            οἶνον ἔχουσ' ἐν χειρὶ μελίφρονα δεξιτερῆφι  <br>
            χρυσέῳ ἐν δέπαϊ, ὄφρα λείψαντε κιοίτην:  <br>
            στῆ δ' ἵππων προπάροιθεν ἔπος τ' ἔφατ' ἔκ τ' ὀνόμαζε:  <br>
        </P>
        <P><A>24.287</A>  τῆ σπεῖσον Διὶ πατρί, καὶ εὔχεο οἴκαδ' ἱκέσθαι  <br>
            ἂψ ἐκ δυσμενέων ἀνδρῶν, ἐπεὶ ἂρ σέ γε θυμὸς  <br>
            ὀτρύνει ἐπὶ νῆας ἐμεῖο μὲν οὐκ ἐθελούσης.  <br>
        </P>
        <P><A>24.290</A>  ἀλλ' εὔχεο σύ γ' ἔπειτα κελαινεφέϊ Κρονίωνι  <br>
            Ἰδαίῳ, ὅς τε Τροίην κατὰ πᾶσαν ὁρᾶται,  <br>
            αἴτει δ' οἰωνὸν ταχὺν ἄγγελον, ὅς τέ οἱ αὐτῷ  <br>
            φίλτατος οἰωνῶν, καί εὑ κράτος ἐστὶ μέγιστον,  <br>
            δεξιόν, ὄφρά μιν αὐτὸς ἐν ὀφθαλμοῖσι νοήσας  <br>
            τῷ πίσυνος ἐπὶ νῆας ἴῃς Δαναῶν ταχυπώλων.  <br>
            εἰ δέ τοι οὐ δώσει ἑὸν ἄγγελον εὐρύοπα Ζεύς,  <br>
            οὐκ ἂν ἔγωγέ σ' ἔπειτα ἐποτρύνουσα κελοίμην  <br>
            νῆας ἐπ' Ἀργείων ἰέναι μάλα περ μεμαῶτα.  <br>
        </P>
        <P><A>24.299</A>  τὴν δ' ἀπαμειβόμενος προσέφη Πρίαμος θεοειδής:  <br>
            ὦ γύναι οὐ μέν τοι τόδ' ἐφιεμένῃ ἀπιθήσω.  <br>
            ἐσθλὸν γὰρ Διὶ χεῖρας ἀνασχέμεν αἴ κ' ἐλεήσῃ.  <br>
            ἦ ῥα καὶ ἀμφίπολον ταμίην ὄτρυν' ὃ γεραιὸς  <br>
            χερσὶν ὕδωρ ἐπιχεῦαι ἀκήρατον: ἣ δὲ παρέστη  <br>
            χέρνιβον ἀμφίπολος πρόχοόν θ' ἅμα χερσὶν ἔχουσα.  <br>
            νιψάμενος δὲ κύπελλον ἐδέξατο ἧς ἀλόχοιο:  <br>
            εὔχετ' ἔπειτα στὰς μέσῳ ἕρκεϊ, λεῖβε δὲ οἶνον  <br>
            οὐρανὸν εἰσανιδών, καὶ φωνήσας ἔπος ηὔδα:  <br>
        </P>
        <P><A>24.308</A>  Ζεῦ πάτερ Ἴδηθεν μεδέων κύδιστε μέγιστε  <br>
            δός μ' ἐς Ἀχιλλῆος φίλον ἐλθεῖν ἠδ' ἐλεεινόν,  <br>
            πέμψον δ' οἰωνὸν ταχὺν ἄγγελον, ὅς τε σοὶ αὐτῷ  <br>
            φίλτατος οἰωνῶν, καί εὑ κράτος ἐστὶ μέγιστον,  <br>
            δεξιόν, ὄφρά μιν αὐτὸς ἐν ὀφθαλμοῖσι νοήσας  <br>
            τῷ πίσυνος ἐπὶ νῆας ἴω Δαναῶν ταχυπώλων.  <br>
        </P>
        <P><A>24.314</A>  ὣς ἔφατ' εὐχόμενος, τοῦ δ' ἔκλυε μητίετα Ζεὺς  <br>
            αὐτίκα δ' αἰετὸν ἧκε τελειότατον πετεηνῶν  <br>
            μόρφνον θηρητῆρ' ὃν καὶ περκνὸν καλέουσιν.  <br>
            ὅσση δ' ὑψορόφοιο θύρη θαλάμοιο τέτυκται  <br>
            ἀνέρος ἀφνειοῖο ἐῢ κληῗσ' ἀραρυῖα,  <br>
            τόσσ' ἄρα τοῦ ἑκάτερθεν ἔσαν πτερά: εἴσατο δέ σφι  <br>
            δεξιὸς ἀΐξας διὰ ἄστεος: οἳ δὲ ἰδόντες  <br>
            γήθησαν, καὶ πᾶσιν ἐνὶ φρεσὶ θυμὸς ἰάνθη.  <br>
        </P>
        <P><A>24.322</A>  σπερχόμενος δ' ὃ γεραιὸς ἑοῦ ἐπεβήσετο δίφρου,  <br>
            ἐκ δ' ἔλασε προθύροιο καὶ αἰθούσης ἐριδούπου.  <br>
            πρόσθε μὲν ἡμίονοι ἕλκον τετράκυκλον ἀπήνην,  <br>
            τὰς Ἰδαῖος ἔλαυνε δαΐφρων: αὐτὰρ ὄπισθεν  <br>
            ἵπποι, τοὺς ὃ γέρων ἐφέπων μάστιγι κέλευε  <br>
            καρπαλίμως κατὰ ἄστυ: φίλοι δ' ἅμα πάντες ἕποντο  <br>
            πόλλ' ὀλοφυρόμενοι ὡς εἰ θάνατον δὲ κιόντα.  <br>
            οἳ δ' ἐπεὶ οὖν πόλιος κατέβαν, πεδίον δ' ἀφίκοντο,  <br>
            οἳ μὲν ἄρ' ἄψορροι προτὶ Ἴλιον ἀπονέοντο  <br>
        </P>
        <P><A>24.331</A>  παῖδες καὶ γαμβροί, τὼ δ' οὐ λάθον εὐρύοπα Ζῆν  <br>
            ἐς πεδίον προφανέντε: ἰδὼν δ' ἐλέησε γέροντα,  <br>
            αἶψα δ' ἄρ' Ἑρμείαν υἱὸν φίλον ἀντίον ηὔδα:  <br>
        </P>
        <P><A>24.334</A>  Ἑρμεία, σοὶ γάρ τε μάλιστά γε φίλτατόν ἐστιν  <br>
            ἀνδρὶ ἑταιρίσσαι, καί τ' ἔκλυες ᾧ κ' ἐθέλῃσθα,  <br>
            βάσκ' ἴθι καὶ Πρίαμον κοίλας ἐπὶ νῆας Ἀχαιῶν  <br>
            ὣς ἄγαγ', ὡς μήτ' ἄρ τις ἴδῃ μήτ' ἄρ τε νοήσῃ  <br>
            τῶν ἄλλων Δαναῶν, πρὶν Πηλεΐωνα δ' ἱκέσθαι.  <br>
        </P>
        <P><A>24.339</A>  ὣς ἔφατ', οὐδ' ἀπίθησε διάκτορος ἀργεϊφόντης.  <br>
            αὐτίκ' ἔπειθ' ὑπὸ ποσσὶν ἐδήσατο καλὰ πέδιλα  <br>
            ἀμβρόσια χρύσεια, τά μιν φέρον ἠμὲν ἐφ' ὑγρὴν  <br>
            ἠδ' ἐπ' ἀπείρονα γαῖαν ἅμα πνοιῇς ἀνέμοιο:  <br>
            εἵλετο δὲ ῥάβδον, τῇ τ' ἀνδρῶν ὄμματα θέλγει  <br>
            ὧν ἐθέλει, τοὺς δ' αὖτε καὶ ὑπνώοντας ἐγείρει:  <br>
            τὴν μετὰ χερσὶν ἔχων πέτετο κρατὺς ἀργεϊφόντης.  <br>
            αἶψα δ' ἄρα Τροίην τε καὶ Ἑλλήσποντον ἵκανε,  <br>
        </P>
        <P><A>24.347</A>  βῆ δ' ἰέναι κούρῳ αἰσυμνητῆρι ἐοικὼς  <br>
            πρῶτον ὑπηνήτῃ, τοῦ περ χαριεστάτη ἥβη.  <br>
        </P>
        <P><A>24.349</A>  οἳ δ' ἐπεὶ οὖν μέγα σῆμα παρὲξ Ἴλοιο ἔλασσαν,  <br>
            στῆσαν ἄρ' ἡμιόνους τε καὶ ἵππους ὄφρα πίοιεν  <br>
            ἐν ποταμῷ: δὴ γὰρ καὶ ἐπὶ κνέφας ἤλυθε γαῖαν.  <br>
        </P>
        <P><A>24.352</A>  τὸν δ' ἐξ ἀγχιμόλοιο ἰδὼν ἐφράσσατο κῆρυξ  <br>
            Ἑρμείαν, ποτὶ δὲ Πρίαμον φάτο φώνησέν τε:  <br>
            φράζεο Δαρδανίδη: φραδέος νόου ἔργα τέτυκται.  <br>
            ἄνδρ' ὁρόω, τάχα δ' ἄμμε διαρραίσεσθαι ὀΐω.  <br>
            ἀλλ' ἄγε δὴ φεύγωμεν ἐφ' ἵππων, ἤ μιν ἔπειτα  <br>
            γούνων ἁψάμενοι λιτανεύσομεν αἴ κ' ἐλεήσῃ.  <br>
        </P>
        <P><A>24.358</A>  ὣς φάτο, σὺν δὲ γέροντι νόος χύτο, δείδιε δ' αἰνῶς,  <br>
            ὀρθαὶ δὲ τρίχες ἔσταν ἐνὶ γναμπτοῖσι μέλεσσι,  <br>
            στῆ δὲ ταφών: αὐτὸς δ' ἐριούνιος ἐγγύθεν ἐλθὼν  <br>
            χεῖρα γέροντος ἑλὼν ἐξείρετο καὶ προσέειπε:  <br>
        </P>
        <P><A>24.362</A>  πῇ πάτερ ὧδ' ἵππους τε καὶ ἡμιόνους ἰθύνεις  <br>
            νύκτα δι' ἀμβροσίην, ὅτε θ' εὕδουσι βροτοὶ ἄλλοι;  <br>
            οὐδὲ σύ γ' ἔδεισας μένεα πνείοντας Ἀχαιούς,  <br>
            οἵ τοι δυσμενέες καὶ ἀνάρσιοι ἐγγὺς ἔασι;  <br>
            τῶν εἴ τίς σε ἴδοιτο θοὴν διὰ νύκτα μέλαιναν  <br>
            τοσσάδ' ὀνείατ' ἄγοντα, τίς ἂν δή τοι νόος εἴη;  <br>
        </P>
        <P><A>24.368</A>  οὔτ' αὐτὸς νέος ἐσσί, γέρων δέ τοι οὗτος ὀπηδεῖ,  <br>
            ἄνδρ' ἀπαμύνασθαι, ὅτε τις πρότερος χαλεπήνῃ.  <br>
            ἀλλ' ἐγὼ οὐδέν σε ῥέξω κακά, καὶ δέ κεν ἄλλον  <br>
            σεῦ ἀπαλεξήσαιμι: φίλῳ δέ σε πατρὶ ἐΐσκω.  <br>
        </P>
        <P><A>24.372</A>  τὸν δ' ἠμείβετ' ἔπειτα γέρων Πρίαμος θεοειδής:  <br>
            οὕτω πῃ τάδε γ' ἐστὶ φίλον τέκος ὡς ἀγορεύεις.  <br>
            ἀλλ' ἔτι τις καὶ ἐμεῖο θεῶν ὑπερέσχεθε χεῖρα,  <br>
            ὅς μοι τοιόνδ' ἧκεν ὁδοιπόρον ἀντιβολῆσαι  <br>
            αἴσιον, οἷος δὴ σὺ δέμας καὶ εἶδος ἀγητός,  <br>
            πέπνυσαί τε νόῳ, μακάρων δ' ἔξεσσι τοκήων.  <br>
        </P>
        <P><A>24.378</A>  τὸν δ' αὖτε προσέειπε διάκτορος ἀργεϊφόντης:  <br>
            ναὶ δὴ ταῦτά γε πάντα γέρον κατὰ μοῖραν ἔειπες.  <br>
            ἀλλ' ἄγε μοι τόδε εἰπὲ καὶ ἀτρεκέως κατάλεξον,  <br>
            ἠέ πῃ ἐκπέμπεις κειμήλια πολλὰ καὶ ἐσθλὰ  <br>
            ἄνδρας ἐς ἀλλοδαποὺς ἵνα περ τάδε τοι σόα μίμνῃ,  <br>
            ἦ ἤδη πάντες καταλείπετε Ἴλιον ἱρὴν  <br>
            δειδιότες: τοῖος γὰρ ἀνὴρ ὤριστος ὄλωλε  <br>
            σὸς πάϊς: οὐ μὲν γάρ τι μάχης ἐπιδεύετ' Ἀχαιῶν.  <br>
        </P>
        <P><A>24.386</A>  τὸν δ' ἠμείβετ' ἔπειτα γέρων Πρίαμος θεοειδής:  <br>
            τίς δὲ σύ ἐσσι φέριστε τέων δ' ἔξεσσι τοκήων;  <br>
            ὥς μοι καλὰ τὸν οἶτον ἀπότμου παιδὸς ἔνισπες.  <br>
        </P>
        <P><A>24.389</A>  τὸν δ' αὖτε προσέειπε διάκτορος ἀργεϊφόντης:  <br>
            πειρᾷ ἐμεῖο γεραιὲ καὶ εἴρεαι Ἕκτορα δῖον.  <br>
            τὸν μὲν ἐγὼ μάλα πολλὰ μάχῃ ἔνι κυδιανείρῃ  <br>
            ὀφθαλμοῖσιν ὄπωπα, καὶ εὖτ' ἐπὶ νηυσὶν ἐλάσσας  <br>
            Ἀργείους κτείνεσκε δαΐζων ὀξέϊ χαλκῷ:  <br>
        </P>
        <P><A>24.394</A>  ἡμεῖς δ' ἑσταότες θαυμάζομεν: οὐ γὰρ Ἀχιλλεὺς  <br>
            εἴα μάρνασθαι κεχολωμένος Ἀτρεΐωνι.  <br>
        </P>
        <P><A>24.396</A>  τοῦ γὰρ ἐγὼ θεράπων, μία δ' ἤγαγε νηῦς εὐεργής:  <br>
            Μυρμιδόνων δ' ἔξειμι, πατὴρ δέ μοί ἐστι Πολύκτωρ.  <br>
            ἀφνειὸς μὲν ὅ γ' ἐστί, γέρων δὲ δὴ ὡς σύ περ ὧδε,  <br>
            ἓξ δέ οἱ υἷες ἔασιν, ἐγὼ δέ οἱ ἕβδομός εἰμι:  <br>
            τῶν μέτα παλλόμενος κλήρῳ λάχον ἐνθάδ' ἕπεσθαι.  <br>
        </P>
        <P><A>24.401</A>  νῦν δ' ἦλθον πεδίον δ' ἀπὸ νηῶν: ἠῶθεν γὰρ  <br>
            θήσονται περὶ ἄστυ μάχην ἑλίκωπες Ἀχαιοί.  <br>
            ἀσχαλόωσι γὰρ οἵδε καθήμενοι, οὐδὲ δύνανται  <br>
            ἴσχειν ἐσσυμένους πολέμου βασιλῆες Ἀχαιῶν.  <br>
        </P>
        <P><A>24.405</A>  τὸν δ' ἠμείβετ' ἔπειτα γέρων Πρίαμος θεοειδής:  <br>
            εἰ μὲν δὴ θεράπων Πηληϊάδεω Ἀχιλῆος  <br>
            εἴς, ἄγε δή μοι πᾶσαν ἀληθείην κατάλεξον,  <br>
            ἢ ἔτι πὰρ νήεσσιν ἐμὸς πάϊς, ἦέ μιν ἤδη  <br>
            ᾗσι κυσὶν μελεϊστὶ ταμὼν προύθηκεν Ἀχιλλεύς.  <br>
        </P>
        <P><A>24.410</A>  τὸν δ' αὖτε προσέειπε διάκτορος ἀργεϊφόντης:  <br>
            ὦ γέρον οὔ πω τόν γε κύνες φάγον οὐδ' οἰωνοί,  <br>
            ἀλλ' ἔτι κεῖνος κεῖται Ἀχιλλῆος παρὰ νηῒ  <br>
            αὔτως ἐν κλισίῃσι: δυωδεκάτη δέ οἱ ἠὼς  <br>
            κειμένῳ, οὐδέ τί οἱ χρὼς σήπεται, οὐδέ μιν εὐλαὶ  <br>
            ἔσθουσ', αἵ ῥά τε φῶτας ἀρηϊφάτους κατέδουσιν.  <br>
        </P>
        <P><A>24.416</A>  ἦ μέν μιν περὶ σῆμα ἑοῦ ἑτάροιο φίλοιο  <br>
            ἕλκει ἀκηδέστως ἠὼς ὅτε δῖα φανήῃ,  <br>
            οὐδέ μιν αἰσχύνει: θηοῖό κεν αὐτὸς ἐπελθὼν  <br>
            οἷον ἐερσήεις κεῖται, περὶ δ' αἷμα νένιπται,  <br>
            οὐδέ ποθι μιαρός: σὺν δ' ἕλκεα πάντα μέμυκεν  <br>
            ὅσσ' ἐτύπη: πολέες γὰρ ἐν αὐτῷ χαλκὸν ἔλασσαν.  <br>
        </P>
        <P><A>24.422</A>  ὥς τοι κήδονται μάκαρες θεοὶ υἷος ἑῆος  <br>
            καὶ νέκυός περ ἐόντος, ἐπεί σφι φίλος περὶ κῆρι.  <br>
        </P>
        <P><A>24.424</A>  ὣς φάτο, γήθησεν δ' ὃ γέρων, καὶ ἀμείβετο μύθῳ:  <br>
            ὦ τέκος, ἦ ῥ' ἀγαθὸν καὶ ἐναίσιμα δῶρα διδοῦναι  <br>
            ἀθανάτοις, ἐπεὶ οὔ ποτ' ἐμὸς πάϊς, εἴ ποτ' ἔην γε,  <br>
            λήθετ' ἐνὶ μεγάροισι θεῶν οἳ Ὄλυμπον ἔχουσι:  <br>
            τώ οἱ ἀπεμνήσαντο καὶ ἐν θανάτοιό περ αἴσῃ.  <br>
        </P>
        <P><A>24.429</A>  ἀλλ' ἄγε δὴ τόδε δέξαι ἐμεῦ πάρα καλὸν ἄλεισον,  <br>
            αὐτόν τε ῥῦσαι, πέμψον δέ με σύν γε θεοῖσιν,  <br>
            ὄφρά κεν ἐς κλισίην Πηληϊάδεω ἀφίκωμαι.  <br>
        </P>
        <P><A>24.432</A>  τὸν δ' αὖτε προσέειπε διάκτορος ἀργεϊφόντης:  <br>
            πειρᾷ ἐμεῖο γεραιὲ νεωτέρου, οὐδέ με πείσεις,  <br>
            ὅς με κέλῃ σέο δῶρα παρὲξ Ἀχιλῆα δέχεσθαι.  <br>
            τὸν μὲν ἐγὼ δείδοικα καὶ αἰδέομαι περὶ κῆρι  <br>
            συλεύειν, μή μοί τι κακὸν μετόπισθε γένηται.  <br>
        </P>
        <P><A>24.437</A>  σοὶ δ' ἂν ἐγὼ πομπὸς καί κε κλυτὸν Ἄργος ἱκοίμην,  <br>
            ἐνδυκέως ἐν νηῒ θοῇ ἢ πεζὸς ὁμαρτέων:  <br>
            οὐκ ἄν τίς τοι πομπὸν ὀνοσσάμενος μαχέσαιτο.  <br>
        </P>
        <P><A>24.440</A>  ἦ καὶ ἀναΐξας ἐριούνιος ἅρμα καὶ ἵππους  <br>
            καρπαλίμως μάστιγα καὶ ἡνία λάζετο χερσίν,  <br>
            ἐν δ' ἔπνευσ' ἵπποισι καὶ ἡμιόνοις μένος ἠΰ.  <br>
        </P>
        <P><A>24.443</A>  ἀλλ' ὅτε δὴ πύργους τε νεῶν καὶ τάφρον ἵκοντο,  <br>
            οἳ δὲ νέον περὶ δόρπα φυλακτῆρες πονέοντο,  <br>
            τοῖσι δ' ἐφ' ὕπνον ἔχευε διάκτορος ἀργεϊφόντης  <br>
            πᾶσιν, ἄφαρ δ' ὤϊξε πύλας καὶ ἀπῶσεν ὀχῆας,  <br>
            ἐς δ' ἄγαγε Πρίαμόν τε καὶ ἀγλαὰ δῶρ' ἐπ' ἀπήνης.  <br>
        </P>
        <P><A>24.448</A>  ἀλλ' ὅτε δὴ κλισίην Πηληϊάδεω ἀφίκοντο  <br>
            ὑψηλήν, τὴν Μυρμιδόνες ποίησαν ἄνακτι  <br>
            δοῦρ' ἐλάτης κέρσαντες: ἀτὰρ καθύπερθεν ἔρεψαν  <br>
            λαχνήεντ' ὄροφον λειμωνόθεν ἀμήσαντες:  <br>
        </P>
        <P><A>24.452</A>  ἀμφὶ δέ οἱ μεγάλην αὐλὴν ποίησαν ἄνακτι  <br>
            σταυροῖσιν πυκινοῖσι: θύρην δ' ἔχε μοῦνος ἐπιβλὴς  <br>
            εἰλάτινος, τὸν τρεῖς μὲν ἐπιρρήσσεσκον Ἀχαιοί,  <br>
            τρεῖς δ' ἀναοίγεσκον μεγάλην κληῗδα θυράων  <br>
            τῶν ἄλλων: Ἀχιλεὺς δ' ἄρ' ἐπιρρήσσεσκε καὶ οἶος:  <br>
        </P>
        <P><A>24.457</A>  δή ῥα τόθ' Ἑρμείας ἐριούνιος ᾦξε γέροντι,  <br>
            ἐς δ' ἄγαγε κλυτὰ δῶρα ποδώκεϊ Πηλεΐωνι,  <br>
            ἐξ ἵππων δ' ἀπέβαινεν ἐπὶ χθόνα φώνησέν τε:  <br>
            ὦ γέρον ἤτοι ἐγὼ θεὸς ἄμβροτος εἰλήλουθα  <br>
            Ἑρμείας: σοὶ γάρ με πατὴρ ἅμα πομπὸν ὄπασσεν.  <br>
        </P>
        <P><A>24.462</A>  ἀλλ' ἤτοι μὲν ἐγὼ πάλιν εἴσομαι, οὐδ' Ἀχιλῆος  <br>
            ὀφθαλμοὺς εἴσειμι: νεμεσσητὸν δέ κεν εἴη  <br>
            ἀθάνατον θεὸν ὧδε βροτοὺς ἀγαπαζέμεν ἄντην:  <br>
        </P>
        <P><A>24.465</A>  τύνη δ' εἰσελθὼν λαβὲ γούνατα Πηλεΐωνος,  <br>
            καί μιν ὑπὲρ πατρὸς καὶ μητέρος ἠϋκόμοιο  <br>
            λίσσεο καὶ τέκεος, ἵνα οἱ σὺν θυμὸν ὀρίνῃς.  <br>
        </P>
        <P><A>24.468</A>  ὣς ἄρα φωνήσας ἀπέβη πρὸς μακρὸν Ὄλυμπον  <br>
            Ἑρμείας: Πρίαμος δ' ἐξ ἵππων ἆλτο χαμᾶζε,  <br>
            Ἰδαῖον δὲ κατ' αὖθι λίπεν: ὃ δὲ μίμνεν ἐρύκων  <br>
            ἵππους ἡμιόνους τε: γέρων δ' ἰθὺς κίεν οἴκου,  <br>
        </P>
        <P><A>24.472</A>  τῇ ῥ' Ἀχιλεὺς ἵζεσκε Διῒ φίλος: ἐν δέ μιν αὐτὸν  <br>
            εὗρ', ἕταροι δ' ἀπάνευθε καθήατο: τὼ δὲ δύ' οἴω  <br>
            ἥρως Αὐτομέδων τε καὶ Ἄλκιμος ὄζος Ἄρηος  <br>
            ποίπνυον παρεόντε: νέον δ' ἀπέληγεν ἐδωδῆς  <br>
            ἔσθων καὶ πίνων: ἔτι καὶ παρέκειτο τράπεζα.  <br>
        </P>
        <P><A>24.477</A>  τοὺς δ' ἔλαθ' εἰσελθὼν Πρίαμος μέγας, ἄγχι δ' ἄρα στὰς  <br>
            χερσὶν Ἀχιλλῆος λάβε γούνατα καὶ κύσε χεῖρας  <br>
            δεινὰς ἀνδροφόνους, αἵ οἱ πολέας κτάνον υἷας.  <br>
            ὡς δ' ὅτ' ἂν ἄνδρ' ἄτη πυκινὴ λάβῃ, ὅς τ' ἐνὶ πάτρῃ  <br>
            φῶτα κατακτείνας ἄλλων ἐξίκετο δῆμον  <br>
            ἀνδρὸς ἐς ἀφνειοῦ, θάμβος δ' ἔχει εἰσορόωντας,  <br>
            ὣς Ἀχιλεὺς θάμβησεν ἰδὼν Πρίαμον θεοειδέα:  <br>
            θάμβησαν δὲ καὶ ἄλλοι, ἐς ἀλλήλους δὲ ἴδοντο.  <br>
        </P>
        <P><A>24.485</A>  τὸν καὶ λισσόμενος Πρίαμος πρὸς μῦθον ἔειπε:  <br>
            μνῆσαι πατρὸς σοῖο θεοῖς ἐπιείκελ' Ἀχιλλεῦ,  <br>
            τηλίκου ὥς περ ἐγών, ὀλοῷ ἐπὶ γήραος οὐδῷ:  <br>
            καὶ μέν που κεῖνον περιναιέται ἀμφὶς ἐόντες  <br>
            τείρουσ', οὐδέ τίς ἐστιν ἀρὴν καὶ λοιγὸν ἀμῦναι.  <br>
        </P>
        <P><A>24.490</A>  ἀλλ' ἤτοι κεῖνός γε σέθεν ζώοντος ἀκούων  <br>
            χαίρει τ' ἐν θυμῷ, ἐπί τ' ἔλπεται ἤματα πάντα  <br>
            ὄψεσθαι φίλον υἱὸν ἀπὸ Τροίηθεν ἰόντα:  <br>
        </P>
        <P><A>24.493</A>  αὐτὰρ ἐγὼ πανάποτμος, ἐπεὶ τέκον υἷας ἀρίστους  <br>
            Τροίῃ ἐν εὐρείῃ, τῶν δ' οὔ τινά φημι λελεῖφθαι.  <br>
            πεντήκοντά μοι ἦσαν ὅτ' ἤλυθον υἷες Ἀχαιῶν:  <br>
            ἐννεακαίδεκα μέν μοι ἰῆς ἐκ νηδύος ἦσαν,  <br>
            τοὺς δ' ἄλλους μοι ἔτικτον ἐνὶ μεγάροισι γυναῖκες.  <br>
            τῶν μὲν πολλῶν θοῦρος Ἄρης ὑπὸ γούνατ' ἔλυσεν:  <br>
            ὃς δέ μοι οἶος ἔην, εἴρυτο δὲ ἄστυ καὶ αὐτούς,  <br>
            τὸν σὺ πρῴην κτεῖνας ἀμυνόμενον περὶ πάτρης  <br>
        </P>
        <P><A>24.501</A>  Ἕκτορα: τοῦ νῦν εἵνεχ' ἱκάνω νῆας Ἀχαιῶν  <br>
            λυσόμενος παρὰ σεῖο, φέρω δ' ἀπερείσι' ἄποινα.  <br>
            ἀλλ' αἰδεῖο θεοὺς Ἀχιλεῦ, αὐτόν τ' ἐλέησον  <br>
            μνησάμενος σοῦ πατρός: ἐγὼ δ' ἐλεεινότερός περ,  <br>
            ἔτλην δ' οἷ' οὔ πώ τις ἐπιχθόνιος βροτὸς ἄλλος,  <br>
            ἀνδρὸς παιδοφόνοιο ποτὶ στόμα χεῖρ' ὀρέγεσθαι.  <br>
            ὣς φάτο, τῷ δ' ἄρα πατρὸς ὑφ' ἵμερον ὦρσε γόοιο:  <br>
            ἁψάμενος δ' ἄρα χειρὸς ἀπώσατο ἦκα γέροντα.  <br>
            τὼ δὲ μνησαμένω ὃ μὲν Ἕκτορος ἀνδροφόνοιο  <br>
            κλαῖ' ἁδινὰ προπάροιθε ποδῶν Ἀχιλῆος ἐλυσθείς,  <br>
            αὐτὰρ Ἀχιλλεὺς κλαῖεν ἑὸν πατέρ', ἄλλοτε δ' αὖτε  <br>
            Πάτροκλον: τῶν δὲ στοναχὴ κατὰ δώματ' ὀρώρει.  <br>
        </P>
        <P><A>24.513</A>  αὐτὰρ ἐπεί ῥα γόοιο τετάρπετο δῖος Ἀχιλλεύς,  <br>
            καί οἱ ἀπὸ πραπίδων ἦλθ' ἵμερος ἠδ' ἀπὸ γυίων,  <br>
            αὐτίκ' ἀπὸ θρόνου ὦρτο, γέροντα δὲ χειρὸς ἀνίστη  <br>
            οἰκτίρων πολιόν τε κάρη πολιόν τε γένειον,  <br>
        </P>
        <P><A>24.517</A>  καί μιν φωνήσας ἔπεα πτερόεντα προσηύδα:  <br>
            ἆ δείλ', ἦ δὴ πολλὰ κάκ' ἄνσχεο σὸν κατὰ θυμόν.  <br>
            πῶς ἔτλης ἐπὶ νῆας Ἀχαιῶν ἐλθέμεν οἶος  <br>
            ἀνδρὸς ἐς ὀφθαλμοὺς ὅς τοι πολέας τε καὶ ἐσθλοὺς  <br>
            υἱέας ἐξενάριξα; σιδήρειόν νύ τοι ἦτορ.  <br>
        </P>
        <P><A>24.522</A>  ἀλλ' ἄγε δὴ κατ' ἄρ' ἕζευ ἐπὶ θρόνου, ἄλγεα δ' ἔμπης  <br>
            ἐν θυμῷ κατακεῖσθαι ἐάσομεν ἀχνύμενοί περ:  <br>
            οὐ γάρ τις πρῆξις πέλεται κρυεροῖο γόοιο:  <br>
            ὡς γὰρ ἐπεκλώσαντο θεοὶ δειλοῖσι βροτοῖσι  <br>
            ζώειν ἀχνυμένοις: αὐτοὶ δέ τ' ἀκηδέες εἰσί.  <br>
        </P>
        <P><A>24.527</A>  δοιοὶ γάρ τε πίθοι κατακείαται ἐν Διὸς οὔδει  <br>
            δώρων οἷα δίδωσι κακῶν, ἕτερος δὲ ἑάων:  <br>
        </P>
        <P><A>24.529</A>  ᾧ μέν κ' ἀμμίξας δώῃ Ζεὺς τερπικέραυνος,  <br>
            ἄλλοτε μέν τε κακῷ ὅ γε κύρεται, ἄλλοτε δ' ἐσθλῷ:  <br>
        </P>
        <P><A>24.531</A>  ᾧ δέ κε τῶν λυγρῶν δώῃ, λωβητὸν ἔθηκε,  <br>
            καί ἑ κακὴ βούβρωστις ἐπὶ χθόνα δῖαν ἐλαύνει,  <br>
            φοιτᾷ δ' οὔτε θεοῖσι τετιμένος οὔτε βροτοῖσιν.  <br>
        </P>
        <P><A>24.534</A>  ὣς μὲν καὶ Πηλῆϊ θεοὶ δόσαν ἀγλαὰ δῶρα  <br>
            ἐκ γενετῆς: πάντας γὰρ ἐπ' ἀνθρώπους ἐκέκαστο  <br>
            ὄλβῳ τε πλούτῳ τε, ἄνασσε δὲ Μυρμιδόνεσσι,  <br>
            καί οἱ θνητῷ ἐόντι θεὰν ποίησαν ἄκοιτιν.  <br>
        </P>
        <P><A>24.538</A>  ἀλλ' ἐπὶ καὶ τῷ θῆκε θεὸς κακόν, ὅττί οἱ οὔ τι  <br>
            παίδων ἐν μεγάροισι γονὴ γένετο κρειόντων,  <br>
            ἀλλ' ἕνα παῖδα τέκεν παναώριον: οὐδέ νυ τόν γε  <br>
            γηράσκοντα κομίζω, ἐπεὶ μάλα τηλόθι πάτρης  <br>
            ἧμαι ἐνὶ Τροίῃ, σέ τε κήδων ἠδὲ σὰ τέκνα.  <br>
        </P>
        <P><A>24.543</A>  καὶ σὲ γέρον τὸ πρὶν μὲν ἀκούομεν ὄλβιον εἶναι:  <br>
            ὅσσον Λέσβος ἄνω Μάκαρος ἕδος ἐντὸς ἐέργει  <br>
            καὶ Φρυγίη καθύπερθε καὶ Ἑλλήσποντος ἀπείρων,  <br>
            τῶν σε γέρον πλούτῳ τε καὶ υἱάσι φασὶ κεκάσθαι.  <br>
            αὐτὰρ ἐπεί τοι πῆμα τόδ' ἤγαγον Οὐρανίωνες  <br>
            αἰεί τοι περὶ ἄστυ μάχαι τ' ἀνδροκτασίαι τε.  <br>
        </P>
        <P><A>24.549</A>  ἄνσχεο, μὴ δ' ἀλίαστον ὀδύρεο σὸν κατὰ θυμόν:  <br>
            οὐ γάρ τι πρήξεις ἀκαχήμενος υἷος ἑῆος,  <br>
            οὐδέ μιν ἀνστήσεις, πρὶν καὶ κακὸν ἄλλο πάθῃσθα.  <br>
        </P>
        <P><A>24.552</A>  τὸν δ' ἠμείβετ' ἔπειτα γέρων Πρίαμος θεοειδής:  <br>
            μή πω μ' ἐς θρόνον ἵζε διοτρεφὲς ὄφρά κεν Ἕκτωρ  <br>
            κεῖται ἐνὶ κλισίῃσιν ἀκηδής, ἀλλὰ τάχιστα  <br>
        </P>
        <P><A>24.555</A>  λῦσον ἵν' ὀφθαλμοῖσιν ἴδω: σὺ δὲ δέξαι ἄποινα  <br>
            πολλά, τά τοι φέρομεν: σὺ δὲ τῶνδ' ἀπόναιο, καὶ ἔλθοις  <br>
            σὴν ἐς πατρίδα γαῖαν, ἐπεί με πρῶτον ἔασας  <br>
            αὐτόν τε ζώειν καὶ ὁρᾶν φάος ἠελίοιο.  <br>
        </P>
        <P><A>24.559</A>  τὸν δ' ἄρ' ὑπόδρα ἰδὼν προσέφη πόδας ὠκὺς Ἀχιλλεύς:  <br>
            μηκέτι νῦν μ' ἐρέθιζε γέρον: νοέω δὲ καὶ αὐτὸς  <br>
            Ἕκτορά τοι λῦσαι, Διόθεν δέ μοι ἄγγελος ἦλθε  <br>
            μήτηρ, ἥ μ' ἔτεκεν, θυγάτηρ ἁλίοιο γέροντος.  <br>
        </P>
        <P><A>24.563</A>  καὶ δέ σε γιγνώσκω Πρίαμε φρεσίν, οὐδέ με λήθεις,  <br>
            ὅττι θεῶν τίς σ' ἦγε θοὰς ἐπὶ νῆας Ἀχαιῶν.  <br>
            οὐ γάρ κε τλαίη βροτὸς ἐλθέμεν, οὐδὲ μάλ' ἡβῶν,  <br>
            ἐς στρατόν: οὐδὲ γὰρ ἂν φυλάκους λάθοι, οὐδέ κ' ὀχῆα  <br>
            ῥεῖα μετοχλίσσειε θυράων ἡμετεράων.  <br>
        </P>
        <P><A>24.568</A>  τὼ νῦν μή μοι μᾶλλον ἐν ἄλγεσι θυμὸν ὀρίνῃς,  <br>
            μή σε γέρον οὐδ' αὐτὸν ἐνὶ κλισίῃσιν ἐάσω  <br>
            καὶ ἱκέτην περ ἐόντα, Διὸς δ' ἀλίτωμαι ἐφετμάς.  <br>
            ὣς ἔφατ', ἔδεισεν δ' ὃ γέρων καὶ ἐπείθετο μύθῳ.  <br>
        </P>
        <P><A>24.572</A>  Πηλεΐδης δ' οἴκοιο λέων ὣς ἆλτο θύραζε  <br>
            οὐκ οἶος, ἅμα τῷ γε δύω θεράποντες ἕποντο  <br>
            ἥρως Αὐτομέδων ἠδ' Ἄλκιμος, οὕς ῥα μάλιστα  <br>
            τῖ' Ἀχιλεὺς ἑτάρων μετὰ Πάτροκλόν γε θανόντα,  <br>
        </P>
        <P><A>24.576</A>  οἳ τόθ' ὑπὸ ζυγόφιν λύον ἵππους ἡμιόνους τε,  <br>
            ἐς δ' ἄγαγον κήρυκα καλήτορα τοῖο γέροντος,  <br>
            κὰδ δ' ἐπὶ δίφρου εἷσαν: ἐϋξέστου δ' ἀπ' ἀπήνης  <br>
            ᾕρεον Ἑκτορέης κεφαλῆς ἀπερείσι' ἄποινα.  <br>
        </P>
        <P><A>24.580</A>  κὰδ δ' ἔλιπον δύο φάρε' ἐΰννητόν τε χιτῶνα,  <br>
            ὄφρα νέκυν πυκάσας δοίη οἶκον δὲ φέρεσθαι.  <br>
        </P>
        <P><A>24.582</A>  δμῳὰς δ' ἐκκαλέσας λοῦσαι κέλετ' ἀμφί τ' ἀλεῖψαι  <br>
            νόσφιν ἀειράσας, ὡς μὴ Πρίαμος ἴδοι υἱόν,  <br>
            μὴ ὃ μὲν ἀχνυμένῃ κραδίῃ χόλον οὐκ ἐρύσαιτο  <br>
            παῖδα ἰδών, Ἀχιλῆϊ δ' ὀρινθείη φίλον ἦτορ,  <br>
            καί ἑ κατακτείνειε, Διὸς δ' ἀλίτηται ἐφετμάς.  <br>
        </P>
        <P><A>24.587</A>  τὸν δ' ἐπεὶ οὖν δμῳαὶ λοῦσαν καὶ χρῖσαν ἐλαίῳ,  <br>
            ἀμφὶ δέ μιν φᾶρος καλὸν βάλον ἠδὲ χιτῶνα,  <br>
            αὐτὸς τόν γ' Ἀχιλεὺς λεχέων ἐπέθηκεν ἀείρας,  <br>
            σὺν δ' ἕταροι ἤειραν ἐϋξέστην ἐπ' ἀπήνην.  <br>
        </P>
        <P><A>24.591</A>  ᾤμωξέν τ' ἄρ' ἔπειτα, φίλον δ' ὀνόμηνεν ἑταῖρον:  <br>
            μή μοι Πάτροκλε σκυδμαινέμεν, αἴ κε πύθηαι  <br>
            εἰν Ἄϊδός περ ἐὼν ὅτι Ἕκτορα δῖον ἔλυσα  <br>
            πατρὶ φίλῳ, ἐπεὶ οὔ μοι ἀεικέα δῶκεν ἄποινα.  <br>
            σοὶ δ' αὖ ἐγὼ καὶ τῶνδ' ἀποδάσσομαι ὅσσ' ἐπέοικεν.  <br>
        </P>
        <P><A>24.596</A>  ἦ ῥα, καὶ ἐς κλισίην πάλιν ἤϊε δῖος Ἀχιλλεύς,  <br>
            ἕζετο δ' ἐν κλισμῷ πολυδαιδάλῳ ἔνθεν ἀνέστη  <br>
            τοίχου τοῦ ἑτέρου, ποτὶ δὲ Πρίαμον φάτο μῦθον:  <br>
            υἱὸς μὲν δή τοι λέλυται γέρον ὡς ἐκέλευες,  <br>
            κεῖται δ' ἐν λεχέεσσ': ἅμα δ' ἠοῖ φαινομένηφιν  <br>
            ὄψεαι αὐτὸς ἄγων: νῦν δὲ μνησώμεθα δόρπου.  <br>
        </P>
        <P><A>24.602</A>  καὶ γάρ τ' ἠΰκομος Νιόβη ἐμνήσατο σίτου,  <br>
            τῇ περ δώδεκα παῖδες ἐνὶ μεγάροισιν ὄλοντο  <br>
            ἓξ μὲν θυγατέρες, ἓξ δ' υἱέες ἡβώοντες.  <br>
        </P>
        <P><A>24.605</A>  τοὺς μὲν Ἀπόλλων πέφνεν ἀπ' ἀργυρέοιο βιοῖο  <br>
            χωόμενος Νιόβῃ, τὰς δ' Ἄρτεμις ἰοχέαιρα,  <br>
        </P>
        <P><A>24.607</A>  οὕνεκ' ἄρα Λητοῖ ἰσάσκετο καλλιπαρῄῳ:  <br>
            φῆ δοιὼ τεκέειν, ἣ δ' αὐτὴ γείνατο πολλούς:  <br>
            τὼ δ' ἄρα καὶ δοιώ περ ἐόντ' ἀπὸ πάντας ὄλεσσαν.  <br>
        </P>
        <P><A>24.610</A>  οἳ μὲν ἄρ' ἐννῆμαρ κέατ' ἐν φόνῳ, οὐδέ τις ἦεν  <br>
            κατθάψαι, λαοὺς δὲ λίθους ποίησε Κρονίων:  <br>
            τοὺς δ' ἄρα τῇ δεκάτῃ θάψαν θεοὶ Οὐρανίωνες.  <br>
        </P>
        <P><A>24.613</A>  ἣ δ' ἄρα σίτου μνήσατ', ἐπεὶ κάμε δάκρυ χέουσα.  <br>
            νῦν δέ που ἐν πέτρῃσιν ἐν οὔρεσιν οἰοπόλοισιν  <br>
            ἐν Σιπύλῳ, ὅθι φασὶ θεάων ἔμμεναι εὐνὰς  <br>
            νυμφάων, αἵ τ' ἀμφ' Ἀχελώϊον ἐρρώσαντο,  <br>
            ἔνθα λίθος περ ἐοῦσα θεῶν ἐκ κήδεα πέσσει.  <br>
        </P>
        <P><A>24.618</A>  ἀλλ' ἄγε δὴ καὶ νῶϊ μεδώμεθα δῖε γεραιὲ  <br>
            σίτου: ἔπειτά κεν αὖτε φίλον παῖδα κλαίοισθα  <br>
            Ἴλιον εἰσαγαγών: πολυδάκρυτος δέ τοι ἔσται.  <br>
        </P>
        <P><A>24.621</A>  ἦ καὶ ἀναΐξας ὄϊν ἄργυφον ὠκὺς Ἀχιλλεὺς  <br>
            σφάξ': ἕταροι δ' ἔδερόν τε καὶ ἄμφεπον εὖ κατὰ κόσμον,  <br>
            μίστυλλόν τ' ἄρ' ἐπισταμένως πεῖράν τ' ὀβελοῖσιν,  <br>
            ὄπτησάν τε περιφραδέως, ἐρύσαντό τε πάντα.  <br>
        </P>
        <P><A>24.625</A>  Αὐτομέδων δ' ἄρα σῖτον ἑλὼν ἐπένειμε τραπέζῃ  <br>
            καλοῖς ἐν κανέοισιν: ἀτὰρ κρέα νεῖμεν Ἀχιλλεύς.  <br>
            οἳ δ' ἐπ' ὀνείαθ' ἑτοῖμα προκείμενα χεῖρας ἴαλλον.  <br>
        </P>
        <P><A>24.628</A>  αὐτὰρ ἐπεὶ πόσιος καὶ ἐδητύος ἐξ ἔρον ἕντο,  <br>
            ἤτοι Δαρδανίδης Πρίαμος θαύμαζ' Ἀχιλῆα  <br>
            ὅσσος ἔην οἷός τε: θεοῖσι γὰρ ἄντα ἐῴκει:  <br>
            αὐτὰρ ὃ Δαρδανίδην Πρίαμον θαύμαζεν Ἀχιλλεὺς  <br>
            εἰσορόων ὄψίν τ' ἀγαθὴν καὶ μῦθον ἀκούων.  <br>
        </P>
        <P><A>24.633</A>  αὐτὰρ ἐπεὶ τάρπησαν ἐς ἀλλήλους ὁρόωντες,  <br>
            τὸν πρότερος προσέειπε γέρων Πρίαμος θεοειδής:  <br>
            λέξον νῦν με τάχιστα διοτρεφές, ὄφρα καὶ ἤδη  <br>
            ὕπνῳ ὕπο γλυκερῷ ταρπώμεθα κοιμηθέντες:  <br>
        </P>
        <P><A>24.637</A>  οὐ γάρ πω μύσαν ὄσσε ὑπὸ βλεφάροισιν ἐμοῖσιν  <br>
            ἐξ οὗ σῇς ὑπὸ χερσὶν ἐμὸς πάϊς ὤλεσε θυμόν,  <br>
            ἀλλ' αἰεὶ στενάχω καὶ κήδεα μυρία πέσσω  <br>
            αὐλῆς ἐν χόρτοισι κυλινδόμενος κατὰ κόπρον.  <br>
            νῦν δὴ καὶ σίτου πασάμην καὶ αἴθοπα οἶνον  <br>
            λαυκανίης καθέηκα: πάρος γε μὲν οὔ τι πεπάσμην.  <br>
        </P>
        <P><A>24.643</A>  ἦ ῥ', Ἀχιλεὺς δ' ἑτάροισιν ἰδὲ δμῳῇσι κέλευσε  <br>
            δέμνι' ὑπ' αἰθούσῃ θέμεναι καὶ ῥήγεα καλὰ  <br>
            πορφύρε' ἐμβαλέειν, στορέσαι τ' ἐφύπερθε τάπητας,  <br>
            χλαίνας τ' ἐνθέμεναι οὔλας καθύπερθεν ἕσασθαι.  <br>
            αἳ δ' ἴσαν ἐκ μεγάροιο δάος μετὰ χερσὶν ἔχουσαι,  <br>
            αἶψα δ' ἄρα στόρεσαν δοιὼ λέχε' ἐγκονέουσαι.  <br>
        </P>
        <P><A>24.649</A>  τὸν δ' ἐπικερτομέων προσέφη πόδας ὠκὺς Ἀχιλλεύς:  <br>
            ἐκτὸς μὲν δὴ λέξο γέρον φίλε, μή τις Ἀχαιῶν  <br>
            ἐνθάδ' ἐπέλθῃσιν βουληφόρος, οἵ τέ μοι αἰεὶ  <br>
            βουλὰς βουλεύουσι παρήμενοι, ἣ θέμις ἐστί:  <br>
            τῶν εἴ τίς σε ἴδοιτο θοὴν διὰ νύκτα μέλαιναν,  <br>
            αὐτίκ' ἂν ἐξείποι Ἀγαμέμνονι ποιμένι λαῶν,  <br>
            καί κεν ἀνάβλησις λύσιος νεκροῖο γένηται.  <br>
        </P>
        <P><A>24.656</A>  ἀλλ' ἄγε μοι τόδε εἰπὲ καὶ ἀτρεκέως κατάλεξον,  <br>
            ποσσῆμαρ μέμονας κτερεϊζέμεν Ἕκτορα δῖον,  <br>
            ὄφρα τέως αὐτός τε μένω καὶ λαὸν ἐρύκω.  <br>
        </P>
        <P><A>24.659</A>  τὸν δ' ἠμείβετ' ἔπειτα γέρων Πρίαμος θεοειδής:  <br>
            εἰ μὲν δή μ' ἐθέλεις τελέσαι τάφον Ἕκτορι δίῳ,  <br>
            ὧδέ κέ μοι ῥέζων Ἀχιλεῦ κεχαρισμένα θείης.  <br>
            οἶσθα γὰρ ὡς κατὰ ἄστυ ἐέλμεθα, τηλόθι δ' ὕλη  <br>
            ἀξέμεν ἐξ ὄρεος, μάλα δὲ Τρῶες δεδίασιν.  <br>
        </P>
        <P><A>24.664</A>  ἐννῆμαρ μέν κ' αὐτὸν ἐνὶ μεγάροις γοάοιμεν,  <br>
            τῇ δεκάτῃ δέ κε θάπτοιμεν δαινῦτό τε λαός,  <br>
            ἑνδεκάτῃ δέ κε τύμβον ἐπ' αὐτῷ ποιήσαιμεν,  <br>
            τῇ δὲ δυωδεκάτῃ πολεμίξομεν εἴ περ ἀνάγκη.  <br>
        </P>
        <P><A>24.668</A>  τὸν δ' αὖτε προσέειπε ποδάρκης δῖος Ἀχιλλεύς:  <br>
            ἔσται τοι καὶ ταῦτα γέρον Πρίαμ' ὡς σὺ κελεύεις:  <br>
            σχήσω γὰρ πόλεμον τόσσον χρόνον ὅσσον ἄνωγας.  <br>
            ὣς ἄρα φωνήσας ἐπὶ καρπῷ χεῖρα γέροντος  <br>
            ἔλλαβε δεξιτερήν, μή πως δείσει' ἐνὶ θυμῷ.  <br>
        </P>
        <P><A>24.673</A>  οἳ μὲν ἄρ' ἐν προδόμῳ δόμου αὐτόθι κοιμήσαντο  <br>
            κῆρυξ καὶ Πρίαμος πυκινὰ φρεσὶ μήδε' ἔχοντες,  <br>
            αὐτὰρ Ἀχιλλεὺς εὗδε μυχῷ κλισίης ἐϋπήκτου:  <br>
            τῷ δὲ Βρισηῒς παρελέξατο καλλιπάρῃος.  <br>
        </P>
        <P><A>24.677</A>  ἄλλοι μέν ῥα θεοί τε καὶ ἀνέρες ἱπποκορυσταὶ  <br>
            εὗδον παννύχιοι μαλακῷ δεδμημένοι ὕπνῳ:  <br>
            ἀλλ' οὐχ Ἑρμείαν ἐριούνιον ὕπνος ἔμαρπτεν  <br>
            ὁρμαίνοντ' ἀνὰ θυμὸν ὅπως Πρίαμον βασιλῆα  <br>
            νηῶν ἐκπέμψειε λαθὼν ἱεροὺς πυλαωρούς.  <br>
        </P>
        <P><A>24.682</A>  στῆ δ' ἄρ' ὑπὲρ κεφαλῆς καί μιν πρὸς μῦθον ἔειπεν:  <br>
            ὦ γέρον οὔ νύ τι σοί γε μέλει κακόν, οἷον ἔθ' εὕδεις  <br>
            ἀνδράσιν ἐν δηΐοισιν, ἐπεί σ' εἴασεν Ἀχιλλεύς.  <br>
            καὶ νῦν μὲν φίλον υἱὸν ἐλύσαο, πολλὰ δ' ἔδωκας:  <br>
            σεῖο δέ κε ζωοῦ καὶ τρὶς τόσα δοῖεν ἄποινα  <br>
            παῖδες τοὶ μετόπισθε λελειμμένοι, αἴ κ' Ἀγαμέμνων  <br>
            γνώῃ σ' Ἀτρεΐδης, γνώωσι δὲ πάντες Ἀχαιοί.  <br>
        </P>
        <P><A>24.689</A>  ὣς ἔφατ', ἔδεισεν δ' ὃ γέρων, κήρυκα δ' ἀνίστη.  <br>
            τοῖσιν δ' Ἑρμείας ζεῦξ' ἵππους ἡμιόνους τε,  <br>
            ῥίμφα δ' ἄρ' αὐτὸς ἔλαυνε κατὰ στρατόν, οὐδέ τις ἔγνω.  <br>
        </P>
        <P><A>24.692</A>  ἀλλ' ὅτε δὴ πόρον ἷξον ἐϋρρεῖος ποταμοῖο  <br>
            Ξάνθου δινήεντος, ὃν ἀθάνατος τέκετο Ζεύς,  <br>
            Ἑρμείας μὲν ἔπειτ' ἀπέβη πρὸς μακρὸν Ὄλυμπον,  <br>
        </P>
        <P><A>24.695</A>  Ἠὼς δὲ κροκόπεπλος ἐκίδνατο πᾶσαν ἐπ' αἶαν,  <br>
            οἳ δ' εἰς ἄστυ ἔλων οἰμωγῇ τε στοναχῇ τε  <br>
            ἵππους, ἡμίονοι δὲ νέκυν φέρον. οὐδέ τις ἄλλος  <br>
            ἔγνω πρόσθ' ἀνδρῶν καλλιζώνων τε γυναικῶν,  <br>
        </P>
        <P><A>24.699</A>  ἀλλ' ἄρα Κασσάνδρη ἰκέλη χρυσῇ Ἀφροδίτῃ  <br>
            Πέργαμον εἰσαναβᾶσα φίλον πατέρ' εἰσενόησεν  <br>
            ἑσταότ' ἐν δίφρῳ, κήρυκά τε ἀστυβοώτην:  <br>
            τὸν δ' ἄρ' ἐφ' ἡμιόνων ἴδε κείμενον ἐν λεχέεσσι:  <br>
            κώκυσέν τ' ἄρ' ἔπειτα γέγωνέ τε πᾶν κατὰ ἄστυ:  <br>
        </P>
        <P><A>24.704</A>  ὄψεσθε Τρῶες καὶ Τρῳάδες Ἕκτορ' ἰόντες,  <br>
            εἴ ποτε καὶ ζώοντι μάχης ἐκνοστήσαντι  <br>
            χαίρετ', ἐπεὶ μέγα χάρμα πόλει τ' ἦν παντί τε δήμῳ.  <br>
        </P>
        <P><A>24.707</A>  ὣς ἔφατ', οὐδέ τις αὐτόθ' ἐνὶ πτόλεϊ λίπετ' ἀνὴρ  <br>
            οὐδὲ γυνή: πάντας γὰρ ἀάσχετον ἵκετο πένθος:  <br>
            ἀγχοῦ δὲ ξύμβληντο πυλάων νεκρὸν ἄγοντι.  <br>
        </P>
        <P><A>24.710</A>  πρῶται τόν γ' ἄλοχός τε φίλη καὶ πότνια μήτηρ  <br>
            τιλλέσθην ἐπ' ἄμαξαν ἐΰτροχον ἀΐξασαι  <br>
            ἁπτόμεναι κεφαλῆς: κλαίων δ' ἀμφίσταθ' ὅμιλος.  <br>
        </P>
        <P><A>24.713</A>  καί νύ κε δὴ πρόπαν ἦμαρ ἐς ἠέλιον καταδύντα  <br>
            Ἕκτορα δάκρυ χέοντες ὀδύροντο πρὸ πυλάων,  <br>
            εἰ μὴ ἄρ' ἐκ δίφροιο γέρων λαοῖσι μετηύδα:  <br>
            εἴξατέ μοι οὐρεῦσι διελθέμεν: αὐτὰρ ἔπειτα  <br>
            ἄσεσθε κλαυθμοῖο, ἐπὴν ἀγάγωμι δόμον δέ.  <br>
            ὣς ἔφαθ', οἳ δὲ διέστησαν καὶ εἶξαν ἀπήνῃ.  <br>
        </P>
        <P><A>24.719</A>  οἳ δ' ἐπεὶ εἰσάγαγον κλυτὰ δώματα, τὸν μὲν ἔπειτα  <br>
            τρητοῖς ἐν λεχέεσσι θέσαν, παρὰ δ' εἷσαν ἀοιδοὺς  <br>
            θρήνων ἐξάρχους, οἵ τε στονόεσσαν ἀοιδὴν  <br>
            οἳ μὲν ἄρ' ἐθρήνεον, ἐπὶ δὲ στενάχοντο γυναῖκες.  <br>
        </P>
        <P><A>24.723</A>  τῇσιν δ' Ἀνδρομάχη λευκώλενος ἦρχε γόοιο  <br>
            Ἕκτορος ἀνδροφόνοιο κάρη μετὰ χερσὶν ἔχουσα:  <br>
            ἆνερ ἀπ' αἰῶνος νέος ὤλεο, κὰδ δέ με χήρην  <br>
            λείπεις ἐν μεγάροισι: πάϊς δ' ἔτι νήπιος αὔτως  <br>
            ὃν τέκομεν σύ τ' ἐγώ τε δυσάμμοροι, οὐδέ μιν οἴω  <br>
            ἥβην ἵξεσθαι: πρὶν γὰρ πόλις ἥδε κατ' ἄκρης  <br>
        </P>
        <P><A>24.729</A>  πέρσεται: ἦ γὰρ ὄλωλας ἐπίσκοπος, ὅς τέ μιν αὐτὴν  <br>
            ῥύσκευ, ἔχες δ' ἀλόχους κεδνὰς καὶ νήπια τέκνα,  <br>
            αἳ δή τοι τάχα νηυσὶν ὀχήσονται γλαφυρῇσι,  <br>
            καὶ μὲν ἐγὼ μετὰ τῇσι: σὺ δ' αὖ τέκος ἢ ἐμοὶ αὐτῇ  <br>
            ἕψεαι, ἔνθά κεν ἔργα ἀεικέα ἐργάζοιο  <br>
            ἀθλεύων πρὸ ἄνακτος ἀμειλίχου, ἤ τις Ἀχαιῶν  <br>
        </P>
        <P><A>24.735</A>  ῥίψει χειρὸς ἑλὼν ἀπὸ πύργου λυγρὸν ὄλεθρον  <br>
            χωόμενος, ᾧ δή που ἀδελφεὸν ἔκτανεν Ἕκτωρ  <br>
            ἢ πατέρ' ἠὲ καὶ υἱόν, ἐπεὶ μάλα πολλοὶ Ἀχαιῶν  <br>
            Ἕκτορος ἐν παλάμῃσιν ὀδὰξ ἕλον ἄσπετον οὖδας.  <br>
            οὐ γὰρ μείλιχος ἔσκε πατὴρ τεὸς ἐν δαῒ λυγρῇ:  <br>
        </P>
        <P><A>24.740</A>  τὼ καί μιν λαοὶ μὲν ὀδύρονται κατὰ ἄστυ,  <br>
            ἀρητὸν δὲ τοκεῦσι γόον καὶ πένθος ἔθηκας  <br>
            Ἕκτορ: ἐμοὶ δὲ μάλιστα λελείψεται ἄλγεα λυγρά.  <br>
            οὐ γάρ μοι θνῄσκων λεχέων ἐκ χεῖρας ὄρεξας,  <br>
            οὐδέ τί μοι εἶπες πυκινὸν ἔπος, οὗ τέ κεν αἰεὶ  <br>
            μεμνῄμην νύκτάς τε καὶ ἤματα δάκρυ χέουσα.  <br>
        </P>
        <P><A>24.746</A>  ὣς ἔφατο κλαίουσ', ἐπὶ δὲ στενάχοντο γυναῖκες.  <br>
            τῇσιν δ' αὖθ' Ἑκάβη ἁδινοῦ ἐξῆρχε γόοιο:  <br>
            Ἕκτορ ἐμῷ θυμῷ πάντων πολὺ φίλτατε παίδων,  <br>
            ἦ μέν μοι ζωός περ ἐὼν φίλος ἦσθα θεοῖσιν:  <br>
            οἳ δ' ἄρα σεῦ κήδοντο καὶ ἐν θανάτοιό περ αἴσῃ.  <br>
        </P>
        <P><A>24.751</A>  ἄλλους μὲν γὰρ παῖδας ἐμοὺς πόδας ὠκὺς Ἀχιλλεὺς  <br>
            πέρνασχ' ὅν τιν' ἕλεσκε πέρην ἁλὸς ἀτρυγέτοιο,  <br>
            ἐς Σάμον ἔς τ' Ἴμβρον καὶ Λῆμνον ἀμιχθαλόεσσαν:  <br>
        </P>
        <P><A>24.754</A>  σεῦ δ' ἐπεὶ ἐξέλετο ψυχὴν ταναήκεϊ χαλκῷ,  <br>
            πολλὰ ῥυστάζεσκεν ἑοῦ περὶ σῆμ' ἑτάροιο  <br>
            Πατρόκλου, τὸν ἔπεφνες: ἀνέστησεν δέ μιν οὐδ' ὧς.  <br>
        </P>
        <P><A>24.757</A>  νῦν δέ μοι ἑρσήεις καὶ πρόσφατος ἐν μεγάροισι  <br>
            κεῖσαι, τῷ ἴκελος ὅν τ' ἀργυρότοξος Ἀπόλλων  <br>
            οἷς ἀγανοῖσι βέλεσσιν ἐποιχόμενος κατέπεφνεν.  <br>
        </P>
        <P><A>24.760</A>  ὣς ἔφατο κλαίουσα, γόον δ' ἀλίαστον ὄρινε.  <br>
            τῇσι δ' ἔπειθ' Ἑλένη τριτάτη ἐξῆρχε γόοιο:  <br>
            Ἕκτορ ἐμῷ θυμῷ δαέρων πολὺ φίλτατε πάντων,  <br>
            ἦ μέν μοι πόσις ἐστὶν Ἀλέξανδρος θεοειδής,  <br>
            ὅς μ' ἄγαγε Τροίηνδ': ὡς πρὶν ὤφελλον ὀλέσθαι.  <br>
        </P>
        <P><A>24.765</A>  ἤδη γὰρ νῦν μοι τόδε εἰκοστὸν ἔτος ἐστὶν  <br>
            ἐξ οὗ κεῖθεν ἔβην καὶ ἐμῆς ἀπελήλυθα πάτρης:  <br>
            ἀλλ' οὔ πω σεῦ ἄκουσα κακὸν ἔπος οὐδ' ἀσύφηλον:  <br>
        </P>
        <P><A>24.768</A>  ἀλλ' εἴ τίς με καὶ ἄλλος ἐνὶ μεγάροισιν ἐνίπτοι  <br>
            δαέρων ἢ γαλόων ἢ εἰνατέρων εὐπέπλων,  <br>
            ἢ ἑκυρή, ἑκυρὸς δὲ πατὴρ ὣς ἤπιος αἰεί,  <br>
            ἀλλὰ σὺ τὸν ἐπέεσσι παραιφάμενος κατέρυκες  <br>
            σῇ τ' ἀγανοφροσύνῃ καὶ σοῖς ἀγανοῖς ἐπέεσσι.  <br>
        </P>
        <P><A>24.773</A>  τὼ σέ θ' ἅμα κλαίω καὶ ἔμ' ἄμμορον ἀχνυμένη κῆρ:  <br>
            οὐ γάρ τίς μοι ἔτ' ἄλλος ἐνὶ Τροίῃ εὐρείῃ  <br>
            ἤπιος οὐδὲ φίλος, πάντες δέ με πεφρίκασιν.  <br>
        </P>
        <P><A>24.776</A>  ὣς ἔφατο κλαίουσ', ἐπὶ δ' ἔστενε δῆμος ἀπείρων.  <br>
            λαοῖσιν δ' ὃ γέρων Πρίαμος μετὰ μῦθον ἔειπεν:  <br>
            ἄξετε νῦν Τρῶες ξύλα ἄστυ δέ, μὴ δέ τι θυμῷ  <br>
            δείσητ' Ἀργείων πυκινὸν λόχον: ἦ γὰρ Ἀχιλλεὺς  <br>
            πέμπων μ' ὧδ' ἐπέτελλε μελαινάων ἀπὸ νηῶν  <br>
            μὴ πρὶν πημανέειν πρὶν δωδεκάτη μόλῃ ἠώς.  <br>
        </P>
        <P><A>24.782</A>  ὣς ἔφαθ', οἳ δ' ὑπ' ἀμάξῃσιν βόας ἡμιόνους τε  <br>
            ζεύγνυσαν, αἶψα δ' ἔπειτα πρὸ ἄστεος ἠγερέθοντο.  <br>
            ἐννῆμαρ μὲν τοί γε ἀγίνεον ἄσπετον ὕλην:  <br>
            ἀλλ' ὅτε δὴ δεκάτη ἐφάνη φαεσίμβροτος ἠώς,  <br>
            καὶ τότ' ἄρ' ἐξέφερον θρασὺν Ἕκτορα δάκρυ χέοντες,  <br>
            ἐν δὲ πυρῇ ὑπάτῃ νεκρὸν θέσαν, ἐν δ' ἔβαλον πῦρ.  <br>
        </P>
        <P><A>24.788</A>  ἦμος δ' ἠριγένεια φάνη ῥοδοδάκτυλος Ἠώς,  <br>
            τῆμος ἄρ' ἀμφὶ πυρὴν κλυτοῦ Ἕκτορος ἔγρετο λαός.  <br>
            αὐτὰρ ἐπεί ῥ' ἤγερθεν ὁμηγερέες τ' ἐγένοντο  <br>
            πρῶτον μὲν κατὰ πυρκαϊὴν σβέσαν αἴθοπι οἴνῳ  <br>
            πᾶσαν, ὁπόσσον ἐπέσχε πυρὸς μένος: αὐτὰρ ἔπειτα  <br>
            ὀστέα λευκὰ λέγοντο κασίγνητοί θ' ἕταροί τε  <br>
            μυρόμενοι, θαλερὸν δὲ κατείβετο δάκρυ παρειῶν.  <br>
            καὶ τά γε χρυσείην ἐς λάρνακα θῆκαν ἑλόντες  <br>
            πορφυρέοις πέπλοισι καλύψαντες μαλακοῖσιν.  <br>
            αἶψα δ' ἄρ' ἐς κοίλην κάπετον θέσαν, αὐτὰρ ὕπερθε  <br>
            πυκνοῖσιν λάεσσι κατεστόρεσαν μεγάλοισι:  <br>
        </P>
        <P><A>24.799</A>  ῥίμφα δὲ σῆμ' ἔχεαν, περὶ δὲ σκοποὶ ἥατο πάντῃ,  <br>
            μὴ πρὶν ἐφορμηθεῖεν ἐϋκνήμιδες Ἀχαιοί.  <br>
            χεύαντες δὲ τὸ σῆμα πάλιν κίον: αὐτὰρ ἔπειτα  <br>
            εὖ συναγειρόμενοι δαίνυντ' ἐρικυδέα δαῖτα  <br>
            δώμασιν ἐν Πριάμοιο διοτρεφέος βασιλῆος.  <br>
            ὣς οἵ γ' ἀμφίεπον τάφον Ἕκτορος ἱπποδάμοιο.  <br>
        </P>
<br><br>
</div>
</div>
<script src="https://code.jquery.com/jquery-2.1.4.min.js"></script>
<script src="scripts/jquery.nicescroll.min.js"></script>
<script src="scripts/common.js"></script>
</body>
</html>
