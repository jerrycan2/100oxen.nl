<!doctype html>
<html lang="el">
  <head>
    <meta http-equiv="Content-Type" content="text/html; charset=UTF-8">
      <title>Homer:Odyssey, Greek text</title>
      <!--link href="https://fonts.googleapis.com/css?family=Noto+Sans&subset=latin,greek,greek-ext" rel="stylesheet" type="text/css"-->
      <link rel="stylesheet" href="css/common.css" type="text/css">
  </head>
<body>
<div class="bookcontents greek" id="greektext">
<h2>ΟΔΥΣΣΕΙΑ</h2>
    <div class="bk">
        <h4 class="latin">ΟΔΥΣΣΕΙΑΣ α</h4>
        <p><a>1.1</a>  ἄνδρα μοι ἔννεπε, μοῦσα, πολύτροπον, ὃς μάλα πολλὰ  </p>
        <p><a>1.2</a>  πλάγχθη, ἐπεὶ Τροίης ἱερὸν πτολίεθρον ἔπερσεν:  </p>
        <p><a>1.3</a>  πολλῶν δ᾽ ἀνθρώπων ἴδεν ἄστεα καὶ νόον ἔγνω,  </p>
        <p><a>1.4</a>  πολλὰ δ᾽ ὅ γ᾽ ἐν πόντῳ πάθεν ἄλγεα ὃν κατὰ θυμόν,  </p>
        <p><a>1.5</a>  ἀρνύμενος ἥν τε ψυχὴν καὶ νόστον ἑταίρων.  </p>
        <p><a>1.6</a>  ἀλλ᾽ οὐδ᾽ ὣς ἑτάρους ἐρρύσατο, ἱέμενός περ:  </p>
        <p><a>1.7</a>  αὐτῶν γὰρ σφετέρῃσιν ἀτασθαλίῃσιν ὄλοντο,  </p>
        <p><a>1.8</a>  νήπιοι, οἳ κατὰ βοῦς Ὑπερίονος Ἠελίοιο  </p>
        <p><a>1.9</a>  ἤσθιον: αὐτὰρ ὁ τοῖσιν ἀφείλετο νόστιμον ἦμαρ.  </p>
        <p><a>1.10</a>  τῶν ἁμόθεν γε, θεά, θύγατερ Διός, εἰπὲ καὶ ἡμῖν.  </p>
        <p><a>1.11</a>  ἔνθ᾽ ἄλλοι μὲν πάντες, ὅσοι φύγον αἰπὺν ὄλεθρον,  </p>
        <p><a>1.12</a>  οἴκοι ἔσαν, πόλεμόν τε πεφευγότες ἠδὲ θάλασσαν:  </p>
        <p><a>1.13</a>  τὸν δ᾽ οἶον νόστου κεχρημένον ἠδὲ γυναικὸς  </p>
        <p><a>1.14</a>  νύμφη πότνι᾽ ἔρυκε Καλυψὼ δῖα θεάων  </p>
        <p><a>1.15</a>  ἐν σπέσσι γλαφυροῖσι, λιλαιομένη πόσιν εἶναι.  </p>
        <p><a>1.16</a>  ἀλλ᾽ ὅτε δὴ ἔτος ἦλθε περιπλομένων ἐνιαυτῶν,  </p>
        <p><a>1.17</a>  τῷ οἱ ἐπεκλώσαντο θεοὶ οἶκόνδε νέεσθαι  </p>
        <p><a>1.18</a>  εἰς Ἰθάκην, οὐδ᾽ ἔνθα πεφυγμένος ἦεν ἀέθλων  </p>
        <p><a>1.19</a>  καὶ μετὰ οἷσι φίλοισι. θεοὶ δ᾽ ἐλέαιρον ἅπαντες  </p>
        <p><a>1.20</a>  νόσφι Ποσειδάωνος: ὁ δ᾽ ἀσπερχὲς μενέαινεν  </p>
        <p><a>1.21</a>  ἀντιθέῳ Ὀδυσῆι πάρος ἣν γαῖαν ἱκέσθαι.  </p>
        <p><a>1.22</a>  ἀλλ᾽ ὁ μὲν Αἰθίοπας μετεκίαθε τηλόθ᾽ ἐόντας,  </p>
        <p><a>1.23</a>  Αἰθίοπας τοὶ διχθὰ δεδαίαται, ἔσχατοι ἀνδρῶν,  </p>
        <p><a>1.24</a>  οἱ μὲν δυσομένου Ὑπερίονος οἱ δ᾽ ἀνιόντος,  </p>
        <p><a>1.25</a>  ἀντιόων ταύρων τε καὶ ἀρνειῶν ἑκατόμβης.  </p>
        <p><a>1.26</a>  ἔνθ᾽ ὅ γ᾽ ἐτέρπετο δαιτὶ παρήμενος: οἱ δὲ δὴ ἄλλοι  </p>
        <p><a>1.27</a>  Ζηνὸς ἐνὶ μεγάροισιν Ὀλυμπίου ἁθρόοι ἦσαν.  </p>
        <p><a>1.28</a>  τοῖσι δὲ μύθων ἦρχε πατὴρ ἀνδρῶν τε θεῶν τε:  </p>
        <p><a>1.29</a>  μνήσατο γὰρ κατὰ θυμὸν ἀμύμονος Αἰγίσθοιο,  </p>
        <p><a>1.30</a>  τόν ῥ᾽ Ἀγαμεμνονίδης τηλεκλυτὸς ἔκταν᾽ Ὀρέστης:  </p>
        <p><a>1.31</a>  τοῦ ὅ γ᾽ ἐπιμνησθεὶς ἔπε᾽ ἀθανάτοισι μετηύδα:  </p>
        <p><a>1.32</a>  ὢ πόποι, οἷον δή νυ θεοὺς βροτοὶ αἰτιόωνται:  </p>
        <p><a>1.33</a>  ἐξ ἡμέων γάρ φασι κάκ᾽ ἔμμεναι, οἱ δὲ καὶ αὐτοὶ  </p>
        <p><a>1.34</a>  σφῇσιν ἀτασθαλίῃσιν ὑπὲρ μόρον ἄλγε᾽ ἔχουσιν,  </p>
        <p><a>1.35</a>  ὡς καὶ νῦν Αἴγισθος ὑπὲρ μόρον Ἀτρεΐδαο  </p>
        <p><a>1.36</a>  γῆμ᾽ ἄλοχον μνηστήν, τὸν δ᾽ ἔκτανε νοστήσαντα,  </p>
        <p><a>1.37</a>  εἰδὼς αἰπὺν ὄλεθρον, ἐπεὶ πρό οἱ εἴπομεν ἡμεῖς,  </p>
        <p><a>1.38</a>  Ἑρμείαν πέμψαντες, ἐύσκοπον ἀργεϊφόντην,  </p>
        <p><a>1.39</a>  μήτ᾽ αὐτὸν κτείνειν μήτε μνάασθαι ἄκοιτιν:  </p>
        <p><a>1.40</a>  ἐκ γὰρ Ὀρέσταο τίσις ἔσσεται Ἀτρεΐδαο,  </p>
        <p><a>1.41</a>  ὁππότ᾽ ἂν ἡβήσῃ τε καὶ ἧς ἱμείρεται αἴης.  </p>
        <p><a>1.42</a>  ὣς ἔφαθ᾽ Ἑρμείας, ἀλλ᾽ οὐ φρένας Αἰγίσθοιο  </p>
        <p><a>1.43</a>  πεῖθ᾽ ἀγαθὰ φρονέων: νῦν δ᾽ ἁθρόα πάντ᾽ ἀπέτισεν.  </p>
        <p><a>1.44</a>  τὸν δ᾽ ἠμείβετ᾽ ἔπειτα θεά, γλαυκῶπις Ἀθήνη:  </p>
        <p><a>1.45</a>  ὦ πάτερ ἡμέτερε Κρονίδη, ὕπατε κρειόντων,  </p>
        <p><a>1.46</a>  καὶ λίην κεῖνός γε ἐοικότι κεῖται ὀλέθρῳ:  </p>
        <p><a>1.47</a>  ὡς ἀπόλοιτο καὶ ἄλλος, ὅτις τοιαῦτά γε ῥέζοι:  </p>
        <p><a>1.48</a>  ἀλλά μοι ἀμφ᾽ Ὀδυσῆι δαΐφρονι δαίεται ἦτορ,  </p>
        <p><a>1.49</a>  δυσμόρῳ, ὃς δὴ δηθὰ φίλων ἄπο πήματα πάσχει  </p>
        <p><a>1.50</a>  νήσῳ ἐν ἀμφιρύτῃ, ὅθι τ᾽ ὀμφαλός ἐστι θαλάσσης.  </p>
        <p><a>1.51</a>  νῆσος δενδρήεσσα, θεὰ δ᾽ ἐν δώματα ναίει,  </p>
        <p><a>1.52</a>  Ἄτλαντος θυγάτηρ ὀλοόφρονος, ὅς τε θαλάσσης  </p>
        <p><a>1.53</a>  πάσης βένθεα οἶδεν, ἔχει δέ τε κίονας αὐτὸς  </p>
        <p><a>1.54</a>  μακράς, αἳ γαῖάν τε καὶ οὐρανὸν ἀμφὶς ἔχουσιν.  </p>
        <p><a>1.55</a>  τοῦ θυγάτηρ δύστηνον ὀδυρόμενον κατερύκει,  </p>
        <p><a>1.56</a>  αἰεὶ δὲ μαλακοῖσι καὶ αἱμυλίοισι λόγοισιν  </p>
        <p><a>1.57</a>  θέλγει, ὅπως Ἰθάκης ἐπιλήσεται: αὐτὰρ Ὀδυσσεύς,  </p>
        <p><a>1.58</a>  ἱέμενος καὶ καπνὸν ἀποθρῴσκοντα νοῆσαι  </p>
        <p><a>1.59</a>  ἧς γαίης, θανέειν ἱμείρεται. οὐδέ νυ σοί περ  </p>
        <p><a>1.60</a>  ἐντρέπεται φίλον ἦτορ, Ὀλύμπιε. οὔ νύ τ᾽ Ὀδυσσεὺς  </p>
        <p><a>1.61</a>  Ἀργείων παρὰ νηυσὶ χαρίζετο ἱερὰ ῥέζων  </p>
        <p><a>1.62</a>  Τροίῃ ἐν εὐρείῃ; τί νύ οἱ τόσον ὠδύσαο, Ζεῦ;  </p>
        <p><a>1.63</a>  τὴν δ᾽ ἀπαμειβόμενος προσέφη νεφεληγερέτα Ζεύς:  </p>
        <p><a>1.64</a>  τέκνον ἐμόν, ποῖόν σε ἔπος φύγεν ἕρκος ὀδόντων.  </p>
        <p><a>1.65</a>  πῶς ἂν ἔπειτ᾽ Ὀδυσῆος ἐγὼ θείοιο λαθοίμην,  </p>
        <p><a>1.66</a>  ὃς περὶ μὲν νόον ἐστὶ βροτῶν, περὶ δ᾽ ἱρὰ θεοῖσιν  </p>
        <p><a>1.67</a>  ἀθανάτοισιν ἔδωκε, τοὶ οὐρανὸν εὐρὺν ἔχουσιν;  </p>
        <p><a>1.68</a>  ἀλλὰ Ποσειδάων γαιήοχος ἀσκελὲς αἰεὶ  </p>
        <p><a>1.69</a>  Κύκλωπος κεχόλωται, ὃν ὀφθαλμοῦ ἀλάωσεν,  </p>
        <p><a>1.70</a>  ἀντίθεον Πολύφημον, ὅου κράτος ἐστὶ μέγιστον  </p>
        <p><a>1.71</a>  πᾶσιν Κυκλώπεσσι: Θόωσα δέ μιν τέκε νύμφη,  </p>
        <p><a>1.72</a>  Φόρκυνος θυγάτηρ ἁλὸς ἀτρυγέτοιο μέδοντος,  </p>
        <p><a>1.73</a>  ἐν σπέσσι γλαφυροῖσι Ποσειδάωνι μιγεῖσα.  </p>
        <p><a>1.74</a>  ἐκ τοῦ δὴ Ὀδυσῆα Ποσειδάων ἐνοσίχθων  </p>
        <p><a>1.75</a>  οὔ τι κατακτείνει, πλάζει δ᾽ ἀπὸ πατρίδος αἴης.  </p>
        <p><a>1.76</a>  ἀλλ᾽ ἄγεθ᾽, ἡμεῖς οἵδε περιφραζώμεθα πάντες  </p>
        <p><a>1.77</a>  νόστον, ὅπως ἔλθῃσι: Ποσειδάων δὲ μεθήσει  </p>
        <p><a>1.78</a>  ὃν χόλον: οὐ μὲν γὰρ τι δυνήσεται ἀντία πάντων  </p>
        <p><a>1.79</a>  ἀθανάτων ἀέκητι θεῶν ἐριδαινέμεν οἶος.  </p>
        <p><a>1.80</a>  τὸν δ᾽ ἠμείβετ᾽ ἔπειτα θεά, γλαυκῶπις Ἀθήνη:  </p>
        <p><a>1.81</a>  ὦ πάτερ ἡμέτερε Κρονίδη, ὕπατε κρειόντων,  </p>
        <p><a>1.82</a>  εἰ μὲν δὴ νῦν τοῦτο φίλον μακάρεσσι θεοῖσιν,  </p>
        <p><a>1.83</a>  νοστῆσαι Ὀδυσῆα πολύφρονα ὅνδε δόμονδε,  </p>
        <p><a>1.84</a>  Ἑρμείαν μὲν ἔπειτα διάκτορον ἀργεϊφόντην  </p>
        <p><a>1.85</a>  νῆσον ἐς Ὠγυγίην ὀτρύνομεν, ὄφρα τάχιστα  </p>
        <p><a>1.86</a>  νύμφῃ ἐυπλοκάμῳ εἴπῃ νημερτέα βουλήν,  </p>
        <p><a>1.87</a>  νόστον Ὀδυσσῆος ταλασίφρονος, ὥς κε νέηται:  </p>
        <p><a>1.88</a>  αὐτὰρ ἐγὼν Ἰθάκηνδ᾽ ἐσελεύσομαι, ὄφρα οἱ υἱὸν  </p>
        <p><a>1.89</a>  μᾶλλον ἐποτρύνω καί οἱ μένος ἐν φρεσὶ θείω,  </p>
        <p><a>1.90</a>  εἰς ἀγορὴν καλέσαντα κάρη κομόωντας Ἀχαιοὺς  </p>
        <p><a>1.91</a>  πᾶσι μνηστήρεσσιν ἀπειπέμεν, οἵ τέ οἱ αἰεὶ  </p>
        <p><a>1.92</a>  μῆλ᾽ ἁδινὰ σφάζουσι καὶ εἰλίποδας ἕλικας βοῦς.  </p>
        <p><a>1.93</a>  πέμψω δ᾽ ἐς Σπάρτην τε καὶ ἐς Πύλον ἠμαθόεντα  </p>
        <p><a>1.94</a>  νόστον πευσόμενον πατρὸς φίλου, ἤν που ἀκούσῃ,  </p>
        <p><a>1.95</a>  ἠδ᾽ ἵνα μιν κλέος ἐσθλὸν ἐν ἀνθρώποισιν ἔχῃσιν.  </p>
        <p><a>1.96</a>  ὣς εἰποῦσ᾽ ὑπὸ ποσσὶν ἐδήσατο καλὰ πέδιλα,  </p>
        <p><a>1.97</a>  ἀμβρόσια χρύσεια, τά μιν φέρον ἠμὲν ἐφ᾽ ὑγρὴν  </p>
        <p><a>1.98</a>  ἠδ᾽ ἐπ᾽ ἀπείρονα γαῖαν ἅμα πνοιῇς ἀνέμοιο:  </p>
        <p><a>1.99</a>  εἵλετο δ᾽ ἄλκιμον ἔγχος, ἀκαχμένον ὀξέι χαλκῷ,  </p>
        <p><a>1.100</a>  βριθὺ μέγα στιβαρόν, τῷ δάμνησι στίχας ἀνδρῶν  </p>
        <p><a>1.101</a>  ἡρώων, τοῖσίν τε κοτέσσεται ὀβριμοπάτρη.  </p>
        <p><a>1.102</a>  βῆ δὲ κατ᾽ Οὐλύμποιο καρήνων ἀίξασα,  </p>
        <p><a>1.103</a>  στῆ δ᾽ Ἰθάκης ἐνὶ δήμῳ ἐπὶ προθύροις Ὀδυσῆος,  </p>
        <p><a>1.104</a>  οὐδοῦ ἐπ᾽ αὐλείου: παλάμῃ δ᾽ ἔχε χάλκεον ἔγχος,  </p>
        <p><a>1.105</a>  εἰδομένη ξείνῳ, Ταφίων ἡγήτορι Μέντῃ.  </p>
        <p><a>1.106</a>  εὗρε δ᾽ ἄρα μνηστῆρας ἀγήνορας. οἱ μὲν ἔπειτα  </p>
        <p><a>1.107</a>  πεσσοῖσι προπάροιθε θυράων θυμὸν ἔτερπον  </p>
        <p><a>1.108</a>  ἥμενοι ἐν ῥινοῖσι βοῶν, οὓς ἔκτανον αὐτοί:  </p>
        <p><a>1.109</a>  κήρυκες δ᾽ αὐτοῖσι καὶ ὀτρηροὶ θεράποντες  </p>
        <p><a>1.110</a>  οἱ μὲν οἶνον ἔμισγον ἐνὶ κρητῆρσι καὶ ὕδωρ,  </p>
        <p><a>1.111</a>  οἱ δ᾽ αὖτε σπόγγοισι πολυτρήτοισι τραπέζας  </p>
        <p><a>1.112</a>  νίζον καὶ πρότιθεν, τοὶ δὲ κρέα πολλὰ δατεῦντο.  </p>
        <p><a>1.113</a>  τὴν δὲ πολὺ πρῶτος ἴδε Τηλέμαχος θεοειδής,  </p>
        <p><a>1.114</a>  ἧστο γὰρ ἐν μνηστῆρσι φίλον τετιημένος ἦτορ,  </p>
        <p><a>1.115</a>  ὀσσόμενος πατέρ᾽ ἐσθλὸν ἐνὶ φρεσίν, εἴ ποθεν ἐλθὼν  </p>
        <p><a>1.116</a>  μνηστήρων τῶν μὲν σκέδασιν κατὰ δώματα θείη,  </p>
        <p><a>1.117</a>  τιμὴν δ᾽ αὐτὸς ἔχοι καὶ δώμασιν οἷσιν ἀνάσσοι.  </p>
        <p><a>1.118</a>  τὰ φρονέων, μνηστῆρσι μεθήμενος, εἴσιδ᾽ Ἀθήνην.  </p>
        <p><a>1.119</a>  βῆ δ᾽ ἰθὺς προθύροιο, νεμεσσήθη δ᾽ ἐνὶ θυμῷ  </p>
        <p><a>1.120</a>  ξεῖνον δηθὰ θύρῃσιν ἐφεστάμεν: ἐγγύθι δὲ στὰς  </p>
        <p><a>1.121</a>  χεῖρ᾽ ἕλε δεξιτερὴν καὶ ἐδέξατο χάλκεον ἔγχος,  </p>
        <p><a>1.122</a>  καί μιν φωνήσας ἔπεα πτερόεντα προσηύδα:  </p>
        <p><a>1.123</a>  χαῖρε, ξεῖνε, παρ᾽ ἄμμι φιλήσεαι: αὐτὰρ ἔπειτα  </p>
        <p><a>1.124</a>  δείπνου πασσάμενος μυθήσεαι ὅττεό σε χρή.  </p>
        <p><a>1.125</a>  ὣς εἰπὼν ἡγεῖθ᾽, ἡ δ᾽ ἕσπετο Παλλὰς Ἀθήνη.  </p>
        <p><a>1.126</a>  οἱ δ᾽ ὅτε δή ῥ᾽ ἔντοσθεν ἔσαν δόμου ὑψηλοῖο,  </p>
        <p><a>1.127</a>  ἔγχος μέν ῥ᾽ ἔστησε φέρων πρὸς κίονα μακρὴν  </p>
        <p><a>1.128</a>  δουροδόκης ἔντοσθεν ἐυξόου, ἔνθα περ ἄλλα  </p>
        <p><a>1.129</a>  ἔγχε᾽ Ὀδυσσῆος ταλασίφρονος ἵστατο πολλά,  </p>
        <p><a>1.130</a>  αὐτὴν δ᾽ ἐς θρόνον εἷσεν ἄγων, ὑπὸ λῖτα πετάσσας,  </p>
        <p><a>1.131</a>  καλὸν δαιδάλεον: ὑπὸ δὲ θρῆνυς ποσὶν ἦεν.  </p>
        <p><a>1.132</a>  πὰρ δ᾽ αὐτὸς κλισμὸν θέτο ποικίλον, ἔκτοθεν ἄλλων  </p>
        <p><a>1.133</a>  μνηστήρων, μὴ ξεῖνος ἀνιηθεὶς ὀρυμαγδῷ  </p>
        <p><a>1.134</a>  δείπνῳ ἁδήσειεν, ὑπερφιάλοισι μετελθών,  </p>
        <p><a>1.135</a>  ἠδ᾽ ἵνα μιν περὶ πατρὸς ἀποιχομένοιο ἔροιτο.  </p>
        <p><a>1.136</a>  χέρνιβα δ᾽ ἀμφίπολος προχόῳ ἐπέχευε φέρουσα  </p>
        <p><a>1.137</a>  καλῇ χρυσείῃ, ὑπὲρ ἀργυρέοιο λέβητος,  </p>
        <p><a>1.138</a>  νίψασθαι: παρὰ δὲ ξεστὴν ἐτάνυσσε τράπεζαν.  </p>
        <p><a>1.139</a>  σῖτον δ᾽ αἰδοίη ταμίη παρέθηκε φέρουσα,  </p>
        <p><a>1.140</a>  εἴδατα πόλλ᾽ ἐπιθεῖσα, χαριζομένη παρεόντων:  </p>
        <p><a>1.141</a>  δαιτρὸς δὲ κρειῶν πίνακας παρέθηκεν ἀείρας  </p>
        <p><a>1.142</a>  παντοίων, παρὰ δέ σφι τίθει χρύσεια κύπελλα:  </p>
        <p><a>1.143</a>  κῆρυξ δ᾽ αὐτοῖσιν θάμ᾽ ἐπῴχετο οἰνοχοεύων.  </p>
        <p><a>1.144</a>  ἐς δ᾽ ἦλθον μνηστῆρες ἀγήνορες. οἱ μὲν ἔπειτα  </p>
        <p><a>1.145</a>  ἑξείης ἕζοντο κατὰ κλισμούς τε θρόνους τε,  </p>
        <p><a>1.146</a>  τοῖσι δὲ κήρυκες μὲν ὕδωρ ἐπὶ χεῖρας ἔχευαν,  </p>
        <p><a>1.147</a>  σῖτον δὲ δμῳαὶ παρενήνεον ἐν κανέοισιν,  </p>
        <p><a>1.148</a>  κοῦροι δὲ κρητῆρας ἐπεστέψαντο ποτοῖο.  </p>
        <p><a>1.149</a>  οἱ δ᾽ ἐπ᾽ ὀνείαθ᾽ ἑτοῖμα προκείμενα χεῖρας ἴαλλον.  </p>
        <p><a>1.150</a>  αὐτὰρ ἐπεὶ πόσιος καὶ ἐδητύος ἐξ ἔρον ἕντο  </p>
        <p><a>1.151</a>  μνηστῆρες, τοῖσιν μὲν ἐνὶ φρεσὶν ἄλλα μεμήλει,  </p>
        <p><a>1.152</a>  μολπή τ᾽ ὀρχηστύς τε: τὰ γὰρ τ᾽ ἀναθήματα δαιτός:  </p>
        <p><a>1.153</a>  κῆρυξ δ᾽ ἐν χερσὶν κίθαριν περικαλλέα θῆκεν  </p>
        <p><a>1.154</a>  Φημίῳ, ὅς ῥ᾽ ἤειδε παρὰ μνηστῆρσιν ἀνάγκῃ.  </p>
        <p><a>1.155</a>  ἦ τοι ὁ φορμίζων ἀνεβάλλετο καλὸν ἀείδειν.  </p>
        <p><a>1.156</a>  αὐτὰρ Τηλέμαχος προσέφη γλαυκῶπιν Ἀθήνην,  </p>
        <p><a>1.157</a>  ἄγχι σχὼν κεφαλήν, ἵνα μὴ πευθοίαθ᾽ οἱ ἄλλοι:  </p>
        <p><a>1.158</a>  ξεῖνε φίλ᾽, ἦ καὶ μοι νεμεσήσεαι ὅττι κεν εἴπω;  </p>
        <p><a>1.159</a>  τούτοισιν μὲν ταῦτα μέλει, κίθαρις καὶ ἀοιδή,  </p>
        <p><a>1.160</a>  ῥεῖ᾽, ἐπεὶ ἀλλότριον βίοτον νήποινον ἔδουσιν,  </p>
        <p><a>1.161</a>  ἀνέρος, οὗ δή που λεύκ᾽ ὀστέα πύθεται ὄμβρῳ  </p>
        <p><a>1.162</a>  κείμεν᾽ ἐπ᾽ ἠπείρου, ἢ εἰν ἁλὶ κῦμα κυλίνδει.  </p>
        <p><a>1.163</a>  εἰ κεῖνόν γ᾽ Ἰθάκηνδε ἰδοίατο νοστήσαντα,  </p>
        <p><a>1.164</a>  πάντες κ᾽ ἀρησαίατ᾽ ἐλαφρότεροι πόδας εἶναι  </p>
        <p><a>1.165</a>  ἢ ἀφνειότεροι χρυσοῖό τε ἐσθῆτός τε.  </p>
        <p><a>1.166</a>  νῦν δ᾽ ὁ μὲν ὣς ἀπόλωλε κακὸν μόρον, οὐδέ τις ἡμῖν  </p>
        <p><a>1.167</a>  θαλπωρή, εἴ πέρ τις ἐπιχθονίων ἀνθρώπων  </p>
        <p><a>1.168</a>  φῇσιν ἐλεύσεσθαι: τοῦ δ᾽ ὤλετο νόστιμον ἦμαρ.  </p>
        <p><a>1.169</a>  ἀλλ᾽ ἄγε μοι τόδε εἰπὲ καὶ ἀτρεκέως κατάλεξον:  </p>
        <p><a>1.170</a>  τίς  πόθεν εἰς ἀνδρῶν; πόθι τοι πόλις ἠδὲ τοκῆες;  </p>
        <p><a>1.171</a>  ὁπποίης τ᾽ ἐπὶ νηὸς ἀφίκεο: πῶς δέ σε ναῦται  </p>
        <p><a>1.172</a>  ἤγαγον εἰς Ἰθάκην; τίνες ἔμμεναι εὐχετόωντο;  </p>
        <p><a>1.173</a>  οὐ μὲν γὰρ τί σε πεζὸν ὀίομαι ἐνθάδ᾽ ἱκέσθαι.  </p>
        <p><a>1.174</a>  καί μοι τοῦτ᾽ ἀγόρευσον ἐτήτυμον, ὄφρ᾽ ἐὺ εἰδῶ,  </p>
        <p><a>1.175</a>  ἠὲ νέον μεθέπεις ἦ καὶ πατρώιός ἐσσι  </p>
        <p><a>1.176</a>  ξεῖνος, ἐπεὶ πολλοὶ ἴσαν ἀνέρες ἡμέτερον δῶ  </p>
        <p><a>1.177</a>  ἄλλοι, ἐπεὶ καὶ κεῖνος ἐπίστροφος ἦν ἀνθρώπων.  </p>
        <p><a>1.178</a>  τὸν δ᾽ αὖτε προσέειπε θεά, γλαυκῶπις Ἀθήνη:  </p>
        <p><a>1.179</a>  τοιγὰρ ἐγώ τοι ταῦτα μάλ᾽ ἀτρεκέως ἀγορεύσω.  </p>
        <p><a>1.180</a>  Μέντης Ἀγχιάλοιο δαΐφρονος εὔχομαι εἶναι  </p>
        <p><a>1.181</a>  υἱός, ἀτὰρ Ταφίοισι φιληρέτμοισιν ἀνάσσω.  </p>
        <p><a>1.182</a>  νῦν δ᾽ ὧδε ξὺν νηὶ κατήλυθον ἠδ᾽ ἑτάροισιν  </p>
        <p><a>1.183</a>  πλέων ἐπὶ οἴνοπα πόντον ἐπ᾽ ἀλλοθρόους ἀνθρώπους,  </p>
        <p><a>1.184</a>  ἐς Τεμέσην μετὰ χαλκόν, ἄγω δ᾽ αἴθωνα σίδηρον.  </p>
        <p><a>1.185</a>  νηῦς δέ μοι ἥδ᾽ ἕστηκεν ἐπ᾽ ἀγροῦ νόσφι πόληος,  </p>
        <p><a>1.186</a>  ἐν λιμένι Ῥείθρῳ ὑπὸ Νηίῳ ὑλήεντι.  </p>
        <p><a>1.187</a>  ξεῖνοι δ᾽ ἀλλήλων πατρώιοι εὐχόμεθ᾽ εἶναι  </p>
        <p><a>1.188</a>  ἐξ ἀρχῆς, εἴ πέρ τε γέροντ᾽ εἴρηαι ἐπελθὼν  </p>
        <p><a>1.189</a>  Λαέρτην ἥρωα, τὸν οὐκέτι φασὶ πόλινδε  </p>
        <p><a>1.190</a>  ἔρχεσθ᾽, ἀλλ᾽ ἀπάνευθεν ἐπ᾽ ἀγροῦ πήματα πάσχειν  </p>
        <p><a>1.191</a>  γρηὶ σὺν ἀμφιπόλῳ, ἥ οἱ βρῶσίν τε πόσιν τε  </p>
        <p><a>1.192</a>  παρτιθεῖ, εὖτ᾽ ἄν μιν κάματος κατὰ γυῖα λάβῃσιν  </p>
        <p><a>1.193</a>  ἑρπύζοντ᾽ ἀνὰ γουνὸν ἀλωῆς οἰνοπέδοιο.  </p>
        <p><a>1.194</a>  νῦν δ᾽ ἦλθον: δὴ γάρ μιν ἔφαντ᾽ ἐπιδήμιον εἶναι,  </p>
        <p><a>1.195</a>  σὸν πατέρ᾽: ἀλλά νυ τόν γε θεοὶ βλάπτουσι κελεύθου.  </p>
        <p><a>1.196</a>  οὐ γάρ πω τέθνηκεν ἐπὶ χθονὶ δῖος Ὀδυσσεύς,  </p>
        <p><a>1.197</a>  ἀλλ᾽ ἔτι που ζωὸς κατερύκεται εὐρέι πόντῳ  </p>
        <p><a>1.198</a>  νήσῳ ἐν ἀμφιρύτῃ, χαλεποὶ δέ μιν ἄνδρες ἔχουσιν  </p>
        <p><a>1.199</a>  ἄγριοι, οἵ που κεῖνον ἐρυκανόωσ᾽ ἀέκοντα.  </p>
        <p><a>1.200</a>  αὐτὰρ νῦν τοι ἐγὼ μαντεύσομαι, ὡς ἐνὶ θυμῷ  </p>
        <p><a>1.201</a>  ἀθάνατοι βάλλουσι καὶ ὡς τελέεσθαι ὀίω,  </p>
        <p><a>1.202</a>  οὔτε τι μάντις ἐὼν οὔτ᾽ οἰωνῶν σάφα εἰδώς.  </p>
        <p><a>1.203</a>  οὔ τοι ἔτι δηρόν γε φίλης ἀπὸ πατρίδος αἴης  </p>
        <p><a>1.204</a>  ἔσσεται, οὐδ᾽ εἴ πέρ τε σιδήρεα δέσματ᾽ ἔχῃσιν:  </p>
        <p><a>1.205</a>  φράσσεται ὥς κε νέηται, ἐπεὶ πολυμήχανός ἐστιν.  </p>
        <p><a>1.206</a>  ἀλλ᾽ ἄγε μοι τόδε εἰπὲ καὶ ἀτρεκέως κατάλεξον,  </p>
        <p><a>1.207</a>  εἰ δὴ ἐξ αὐτοῖο τόσος πάϊς εἰς Ὀδυσῆος.  </p>
        <p><a>1.208</a>  αἰνῶς μὲν κεφαλήν τε καὶ ὄμματα καλὰ ἔοικας  </p>
        <p><a>1.209</a>  κείνῳ, ἐπεὶ θαμὰ τοῖον ἐμισγόμεθ᾽ ἀλλήλοισιν,  </p>
        <p><a>1.210</a>  πρίν γε τὸν ἐς Τροίην ἀναβήμεναι, ἔνθα περ ἄλλοι  </p>
        <p><a>1.211</a>  Ἀργείων οἱ ἄριστοι ἔβαν κοίλῃς ἐνὶ νηυσίν:  </p>
        <p><a>1.212</a>  ἐκ τοῦ δ᾽ οὔτ᾽ Ὀδυσῆα ἐγὼν ἴδον οὔτ᾽ ἔμ᾽ ἐκεῖνος.  </p>
        <p><a>1.213</a>  τὴν δ᾽ αὖ Τηλέμαχος πεπνυμένος ἀντίον ηὔδα:  </p>
        <p><a>1.214</a>  τοιγὰρ ἐγώ τοι, ξεῖνε, μάλ᾽ ἀτρεκέως ἀγορεύσω.  </p>
        <p><a>1.215</a>  μήτηρ μέν τέ μέ φησι τοῦ ἔμμεναι, αὐτὰρ ἐγώ γε  </p>
        <p><a>1.216</a>  οὐκ οἶδ᾽: οὐ γάρ πώ τις ἑὸν γόνον αὐτὸς ἀνέγνω.  </p>
        <p><a>1.217</a>  ὡς δὴ ἐγώ γ᾽ ὄφελον μάκαρός νύ τευ ἔμμεναι υἱὸς  </p>
        <p><a>1.218</a>  ἀνέρος, ὃν κτεάτεσσιν ἑοῖς ἔπι γῆρας ἔτετμε.  </p>
        <p><a>1.219</a>  νῦν δ᾽ ὃς ἀποτμότατος γένετο θνητῶν ἀνθρώπων,  </p>
        <p><a>1.220</a>  τοῦ μ᾽ ἔκ φασι γενέσθαι, ἐπεὶ σύ με τοῦτ᾽ ἐρεείνεις.  </p>
        <p><a>1.221</a>  τὸν δ᾽ αὖτε προσέειπε θεά, γλαυκῶπις Ἀθήνη:  </p>
        <p><a>1.222</a>  οὐ μέν τοι γενεήν γε θεοὶ νώνυμνον ὀπίσσω  </p>
        <p><a>1.223</a>  θῆκαν, ἐπεὶ σέ γε τοῖον ἐγείνατο Πηνελόπεια.  </p>
        <p><a>1.224</a>  ἀλλ᾽ ἄγε μοι τόδε εἰπὲ καὶ ἀτρεκέως κατάλεξον:  </p>
        <p><a>1.225</a>  τίς δαίς, τίς δὲ ὅμιλος ὅδ᾽ ἔπλετο; τίπτε δέ σε χρεώ;  </p>
        <p><a>1.226</a>  εἰλαπίνη ἠὲ γάμος; ἐπεὶ οὐκ ἔρανος τάδε γ᾽ ἐστίν:  </p>
        <p><a>1.227</a>  ὥς τέ μοι ὑβρίζοντες ὑπερφιάλως δοκέουσι  </p>
        <p><a>1.228</a>  δαίνυσθαι κατὰ δῶμα. νεμεσσήσαιτό κεν ἀνὴρ  </p>
        <p><a>1.229</a>  αἴσχεα πόλλ᾽ ὁρόων, ὅς τις πινυτός γε μετέλθοι.  </p>
        <p><a>1.230</a>  τὴν δ᾽ αὖ Τηλέμαχος πεπνυμένος ἀντίον ηὔδα:  </p>
        <p><a>1.231</a>  ξεῖν᾽, ἐπεὶ ἂρ δὴ ταῦτά μ᾽ ἀνείρεαι ἠδὲ μεταλλᾷς,  </p>
        <p><a>1.232</a>  μέλλεν μέν ποτε οἶκος ὅδ᾽ ἀφνειὸς καὶ ἀμύμων  </p>
        <p><a>1.233</a>  ἔμμεναι, ὄφρ᾽ ἔτι κεῖνος ἀνὴρ ἐπιδήμιος ἦεν:  </p>
        <p><a>1.234</a>  νῦν δ᾽ ἑτέρως ἐβόλοντο θεοὶ κακὰ μητιόωντες,  </p>
        <p><a>1.235</a>  οἳ κεῖνον μὲν ἄιστον ἐποίησαν περὶ πάντων  </p>
        <p><a>1.236</a>  ἀνθρώπων, ἐπεὶ οὔ κε θανόντι περ ὧδ᾽ ἀκαχοίμην,  </p>
        <p><a>1.237</a>  εἰ μετὰ οἷς ἑτάροισι δάμη Τρώων ἐνὶ δήμῳ,  </p>
        <p><a>1.238</a>  ἠὲ φίλων ἐν χερσίν, ἐπεὶ πόλεμον τολύπευσεν.  </p>
        <p><a>1.239</a>  τῷ κέν οἱ τύμβον μὲν ἐποίησαν Παναχαιοί,  </p>
        <p><a>1.240</a>  ἠδέ κε καὶ ᾧ παιδὶ μέγα κλέος ἤρατ᾽ ὀπίσσω.  </p>
        <p><a>1.241</a>  νῦν δέ μιν ἀκλειῶς ἅρπυιαι ἀνηρείψαντο:  </p>
        <p><a>1.242</a>  οἴχετ᾽ ἄιστος ἄπυστος, ἐμοὶ δ᾽ ὀδύνας τε γόους τε  </p>
        <p><a>1.243</a>  κάλλιπεν. οὐδέ τι κεῖνον ὀδυρόμενος στεναχίζω  </p>
        <p><a>1.244</a>  οἶον, ἐπεί νύ μοι ἄλλα θεοὶ κακὰ κήδε᾽ ἔτευξαν.  </p>
        <p><a>1.245</a>  ὅσσοι γὰρ νήσοισιν ἐπικρατέουσιν ἄριστοι,  </p>
        <p><a>1.246</a>  Δουλιχίῳ τε Σάμῃ τε καὶ ὑλήεντι Ζακύνθῳ,  </p>
        <p><a>1.247</a>  ἠδ᾽ ὅσσοι κραναὴν Ἰθάκην κάτα κοιρανέουσιν,  </p>
        <p><a>1.248</a>  τόσσοι μητέρ᾽ ἐμὴν μνῶνται, τρύχουσι δὲ οἶκον.  </p>
        <p><a>1.249</a>  ἡ δ᾽ οὔτ᾽ ἀρνεῖται στυγερὸν γάμον οὔτε τελευτὴν  </p>
        <p><a>1.250</a>  ποιῆσαι δύναται: τοὶ δὲ φθινύθουσιν ἔδοντες  </p>
        <p><a>1.251</a>  οἶκον ἐμόν: τάχα δή με διαρραίσουσι καὶ αὐτόν.  </p>
        <p><a>1.252</a>  τὸν δ᾽ ἐπαλαστήσασα προσηύδα Παλλὰς Ἀθήνη:  </p>
        <p><a>1.253</a>  ὢ πόποι, ἦ δὴ πολλὸν ἀποιχομένου Ὀδυσῆος  </p>
        <p><a>1.254</a>  δεύῃ, ὅ κε μνηστῆρσιν ἀναιδέσι χεῖρας ἐφείη.  </p>
        <p><a>1.255</a>  εἰ γὰρ νῦν ἐλθὼν δόμου ἐν πρώτῃσι θύρῃσι  </p>
        <p><a>1.256</a>  σταίη, ἔχων πήληκα καὶ ἀσπίδα καὶ δύο δοῦρε,  </p>
        <p><a>1.257</a>  τοῖος ἐὼν οἷόν μιν ἐγὼ τὰ πρῶτ᾽ ἐνόησα  </p>
        <p><a>1.258</a>  οἴκῳ ἐν ἡμετέρῳ πίνοντά τε τερπόμενόν τε,  </p>
        <p><a>1.259</a>  ἐξ Ἐφύρης ἀνιόντα παρ᾽ Ἴλου Μερμερίδαο—  </p>
        <p><a>1.260</a>  ᾤχετο γὰρ καὶ κεῖσε θοῆς ἐπὶ νηὸς Ὀδυσσεὺς  </p>
        <p><a>1.261</a>  φάρμακον ἀνδροφόνον διζήμενος, ὄφρα οἱ εἴη  </p>
        <p><a>1.262</a>  ἰοὺς χρίεσθαι χαλκήρεας: ἀλλ᾽ ὁ μὲν οὔ οἱ  </p>
        <p><a>1.263</a>  δῶκεν, ἐπεί ῥα θεοὺς νεμεσίζετο αἰὲν ἐόντας,  </p>
        <p><a>1.264</a>  ἀλλὰ πατήρ οἱ δῶκεν ἐμός: φιλέεσκε γὰρ αἰνῶς—  </p>
        <p><a>1.265</a>  τοῖος ἐὼν μνηστῆρσιν ὁμιλήσειεν Ὀδυσσεύς:  </p>
        <p><a>1.266</a>  πάντες κ᾽ ὠκύμοροί τε γενοίατο πικρόγαμοί τε.  </p>
        <p><a>1.267</a>  ἀλλ᾽ ἦ τοι μὲν ταῦτα θεῶν ἐν γούνασι κεῖται,  </p>
        <p><a>1.268</a>  ἤ κεν νοστήσας ἀποτίσεται, ἦε καὶ οὐκί,  </p>
        <p><a>1.269</a>  οἷσιν ἐνὶ μεγάροισι: σὲ δὲ φράζεσθαι ἄνωγα,  </p>
        <p><a>1.270</a>  ὅππως κε μνηστῆρας ἀπώσεαι ἐκ μεγάροιο.  </p>
        <p><a>1.271</a>  εἰ δ᾽ ἄγε νῦν ξυνίει καὶ ἐμῶν ἐμπάζεο μύθων:  </p>
        <p><a>1.272</a>  αὔριον εἰς ἀγορὴν καλέσας ἥρωας Ἀχαιοὺς  </p>
        <p><a>1.273</a>  μῦθον πέφραδε πᾶσι, θεοὶ δ᾽ ἐπὶ μάρτυροι ἔστων.  </p>
        <p><a>1.274</a>  μνηστῆρας μὲν ἐπὶ σφέτερα σκίδνασθαι ἄνωχθι,  </p>
        <p><a>1.275</a>  μητέρα δ᾽, εἴ οἱ θυμὸς ἐφορμᾶται γαμέεσθαι,  </p>
        <p><a>1.276</a>  ἂψ ἴτω ἐς μέγαρον πατρὸς μέγα δυναμένοιο:  </p>
        <p><a>1.277</a>  οἱ δὲ γάμον τεύξουσι καὶ ἀρτυνέουσιν ἔεδνα  </p>
        <p><a>1.278</a>  πολλὰ μάλ᾽, ὅσσα ἔοικε φίλης ἐπὶ παιδὸς ἕπεσθαι.  </p>
        <p><a>1.279</a>  σοὶ δ᾽ αὐτῷ πυκινῶς ὑποθήσομαι, αἴ κε πίθηαι:  </p>
        <p><a>1.280</a>  νῆ᾽ ἄρσας ἐρέτῃσιν ἐείκοσιν, ἥ τις ἀρίστη,  </p>
        <p><a>1.281</a>  ἔρχεο πευσόμενος πατρὸς δὴν οἰχομένοιο,  </p>
        <p><a>1.282</a>  ἤν τίς τοι εἴπῃσι βροτῶν, ἢ ὄσσαν ἀκούσῃς  </p>
        <p><a>1.283</a>  ἐκ Διός, ἥ τε μάλιστα φέρει κλέος ἀνθρώποισι.  </p>
        <p><a>1.284</a>  πρῶτα μὲν ἐς Πύλον ἐλθὲ καὶ εἴρεο Νέστορα δῖον,  </p>
        <p><a>1.285</a>  κεῖθεν δὲ Σπάρτηνδε παρὰ ξανθὸν Μενέλαον:  </p>
        <p><a>1.286</a>  ὃς γὰρ δεύτατος ἦλθεν Ἀχαιῶν χαλκοχιτώνων.  </p>
        <p><a>1.287</a>  εἰ μέν κεν πατρὸς βίοτον καὶ νόστον ἀκούσῃς,  </p>
        <p><a>1.288</a>  ἦ τ᾽ ἂν τρυχόμενός περ ἔτι τλαίης ἐνιαυτόν:  </p>
        <p><a>1.289</a>  εἰ δέ κε τεθνηῶτος ἀκούσῃς μηδ᾽ ἔτ᾽ ἐόντος,  </p>
        <p><a>1.290</a>  νοστήσας δὴ ἔπειτα φίλην ἐς πατρίδα γαῖαν  </p>
        <p><a>1.291</a>  σῆμά τέ οἱ χεῦαι καὶ ἐπὶ κτέρεα κτερεΐξαι  </p>
        <p><a>1.292</a>  πολλὰ μάλ᾽, ὅσσα ἔοικε, καὶ ἀνέρι μητέρα δοῦναι.  </p>
        <p><a>1.293</a>  αὐτὰρ ἐπὴν δὴ ταῦτα τελευτήσῃς τε καὶ ἔρξῃς,  </p>
        <p><a>1.294</a>  φράζεσθαι δὴ ἔπειτα κατὰ φρένα καὶ κατὰ θυμὸν  </p>
        <p><a>1.295</a>  ὅππως κε μνηστῆρας ἐνὶ μεγάροισι τεοῖσι  </p>
        <p><a>1.296</a>  κτείνῃς ἠὲ δόλῳ ἢ ἀμφαδόν: οὐδέ τί σε χρὴ  </p>
        <p><a>1.297</a>  νηπιάας ὀχέειν, ἐπεὶ οὐκέτι τηλίκος ἐσσι.  </p>
        <p><a>1.298</a>  ἢ οὐκ ἀίεις οἷον κλέος ἔλλαβε δῖος Ὀρέστης  </p>
        <p><a>1.299</a>  πάντας ἐπ᾽ ἀνθρώπους, ἐπεὶ ἔκτανε πατροφονῆα,  </p>
        <p><a>1.300</a>  Αἴγισθον δολόμητιν, ὅ οἱ πατέρα κλυτὸν ἔκτα;  </p>
        <p><a>1.301</a>  καὶ σύ, φίλος, μάλα γάρ σ᾽ ὁρόω καλόν τε μέγαν τε,  </p>
        <p><a>1.302</a>  ἄλκιμος ἔσσ᾽, ἵνα τίς σε καὶ ὀψιγόνων ἐὺ εἴπῃ.  </p>
        <p><a>1.303</a>  αὐτὰρ ἐγὼν ἐπὶ νῆα θοὴν κατελεύσομαι ἤδη  </p>
        <p><a>1.304</a>  ἠδ᾽ ἑτάρους, οἵ πού με μάλ᾽ ἀσχαλόωσι μένοντες:  </p>
        <p><a>1.305</a>  σοὶ δ᾽ αὐτῷ μελέτω, καὶ ἐμῶν ἐμπάζεο μύθων.  </p>
        <p><a>1.306</a>  τὴν δ᾽ αὖ Τηλέμαχος πεπνυμένος ἀντίον ηὔδα:  </p>
        <p><a>1.307</a>  ξεῖν᾽, ἦ τοι μὲν ταῦτα φίλα φρονέων ἀγορεύεις,  </p>
        <p><a>1.308</a>  ὥς τε πατὴρ ᾧ παιδί, καὶ οὔ ποτε λήσομαι αὐτῶν.  </p>
        <p><a>1.309</a>  ἀλλ᾽ ἄγε νῦν ἐπίμεινον, ἐπειγόμενός περ ὁδοῖο,  </p>
        <p><a>1.310</a>  ὄφρα λοεσσάμενός τε τεταρπόμενός τε φίλον κῆρ,  </p>
        <p><a>1.311</a>  δῶρον ἔχων ἐπὶ νῆα κίῃς, χαίρων ἐνὶ θυμῷ,  </p>
        <p><a>1.312</a>  τιμῆεν, μάλα καλόν, ὅ τοι κειμήλιον ἔσται  </p>
        <p><a>1.313</a>  ἐξ ἐμεῦ, οἷα φίλοι ξεῖνοι ξείνοισι διδοῦσι.  </p>
        <p><a>1.314</a>  τὸν δ᾽ ἠμείβετ᾽ ἔπειτα θεά, γλαυκῶπις Ἀθήνη:  </p>
        <p><a>1.315</a>  μή μ᾽ ἔτι νῦν κατέρυκε, λιλαιόμενόν περ ὁδοῖο.  </p>
        <p><a>1.316</a>  δῶρον δ᾽ ὅττι κέ μοι δοῦναι φίλον ἦτορ ἀνώγῃ,  </p>
        <p><a>1.317</a>  αὖτις ἀνερχομένῳ δόμεναι οἶκόνδε φέρεσθαι,  </p>
        <p><a>1.318</a>  καὶ μάλα καλὸν ἑλών: σοὶ δ᾽ ἄξιον ἔσται ἀμοιβῆς.  </p>
        <p><a>1.319</a>  ἡ μὲν ἄρ᾽ ὣς εἰποῦσ᾽ ἀπέβη γλαυκῶπις Ἀθήνη,  </p>
        <p><a>1.320</a>  ὄρνις δ᾽ ὣς ἀνόπαια διέπτατο: τῷ δ᾽ ἐνὶ θυμῷ  </p>
        <p><a>1.321</a>  θῆκε μένος καὶ θάρσος, ὑπέμνησέν τέ ἑ πατρὸς  </p>
        <p><a>1.322</a>  μᾶλλον ἔτ᾽ ἢ τὸ πάροιθεν. ὁ δὲ φρεσὶν ᾗσι νοήσας  </p>
        <p><a>1.323</a>  θάμβησεν κατὰ θυμόν: ὀίσατο γὰρ θεὸν εἶναι.  </p>
        <p><a>1.324</a>  αὐτίκα δὲ μνηστῆρας ἐπῴχετο ἰσόθεος φώς.  </p>
        <p><a>1.325</a>  τοῖσι δ᾽ ἀοιδὸς ἄειδε περικλυτός, οἱ δὲ σιωπῇ  </p>
        <p><a>1.326</a>  ἥατ᾽ ἀκούοντες: ὁ δ᾽ Ἀχαιῶν νόστον ἄειδε  </p>
        <p><a>1.327</a>  λυγρόν, ὃν ἐκ Τροίης ἐπετείλατο Παλλὰς Ἀθήνη.  </p>
        <p><a>1.328</a>  τοῦ δ᾽ ὑπερωιόθεν φρεσὶ σύνθετο θέσπιν ἀοιδὴν  </p>
        <p><a>1.329</a>  κούρη Ἰκαρίοιο, περίφρων Πηνελόπεια:  </p>
        <p><a>1.330</a>  κλίμακα δ᾽ ὑψηλὴν κατεβήσετο οἷο δόμοιο,  </p>
        <p><a>1.331</a>  οὐκ οἴη, ἅμα τῇ γε καὶ ἀμφίπολοι δύ᾽ ἕποντο.  </p>
        <p><a>1.332</a>  ἡ δ᾽ ὅτε δὴ μνηστῆρας ἀφίκετο δῖα γυναικῶν,  </p>
        <p><a>1.333</a>  στῆ ῥα παρὰ σταθμὸν τέγεος πύκα ποιητοῖο,  </p>
        <p><a>1.334</a>  ἄντα παρειάων σχομένη λιπαρὰ κρήδεμνα:  </p>
        <p><a>1.335</a>  ἀμφίπολος δ᾽ ἄρα οἱ κεδνὴ ἑκάτερθε παρέστη.  </p>
        <p><a>1.336</a>  δακρύσασα δ᾽ ἔπειτα προσηύδα θεῖον ἀοιδόν:  </p>
        <p><a>1.337</a>  Φήμιε, πολλὰ γὰρ ἄλλα βροτῶν θελκτήρια οἶδας,  </p>
        <p><a>1.338</a>  ἔργ᾽ ἀνδρῶν τε θεῶν τε, τά τε κλείουσιν ἀοιδοί:  </p>
        <p><a>1.339</a>  τῶν ἕν γέ σφιν ἄειδε παρήμενος, οἱ δὲ σιωπῇ  </p>
        <p><a>1.340</a>  οἶνον πινόντων: ταύτης δ᾽ ἀποπαύε᾽ ἀοιδῆς  </p>
        <p><a>1.341</a>  λυγρῆς, ἥ τέ μοι αἰεὶ ἐνὶ στήθεσσι φίλον κῆρ  </p>
        <p><a>1.342</a>  τείρει, ἐπεί με μάλιστα καθίκετο πένθος ἄλαστον.  </p>
        <p><a>1.343</a>  τοίην γὰρ κεφαλὴν ποθέω μεμνημένη αἰεί,  </p>
        <p><a>1.344</a>  ἀνδρός, τοῦ κλέος εὐρὺ καθ᾽ Ἑλλάδα καὶ μέσον Ἄργος.  </p>
        <p><a>1.345</a>  τὴν δ᾽ αὖ Τηλέμαχος πεπνυμένος ἀντίον ηὔδα:  </p>
        <p><a>1.346</a>  μῆτερ ἐμή, τί τ᾽ ἄρα φθονέεις ἐρίηρον ἀοιδὸν  </p>
        <p><a>1.347</a>  τέρπειν ὅππῃ οἱ νόος ὄρνυται; οὔ νύ τ᾽ ἀοιδοὶ  </p>
        <p><a>1.348</a>  αἴτιοι, ἀλλά ποθι Ζεὺς αἴτιος, ὅς τε δίδωσιν  </p>
        <p><a>1.349</a>  ἀνδράσιν ἀλφηστῇσιν, ὅπως ἐθέλῃσιν, ἑκάστῳ.  </p>
        <p><a>1.350</a>  τούτῳ δ᾽ οὐ νέμεσις Δαναῶν κακὸν οἶτον ἀείδειν:  </p>
        <p><a>1.351</a>  τὴν γὰρ ἀοιδὴν μᾶλλον ἐπικλείουσ᾽ ἄνθρωποι,  </p>
        <p><a>1.352</a>  ἥ τις ἀκουόντεσσι νεωτάτη ἀμφιπέληται.  </p>
        <p><a>1.353</a>  σοί δ᾽ ἐπιτολμάτω κραδίη καὶ θυμὸς ἀκούειν:  </p>
        <p><a>1.354</a>  οὐ γὰρ Ὀδυσσεὺς οἶος ἀπώλεσε νόστιμον ἦμαρ  </p>
        <p><a>1.355</a>  ἐν Τροίῃ, πολλοὶ δὲ καὶ ἄλλοι φῶτες ὄλοντο.  </p>
        <p><a>1.356</a>  ἀλλ᾽ εἰς οἶκον ἰοῦσα τὰ σ᾽ αὐτῆς ἔργα κόμιζε,  </p>
        <p><a>1.357</a>  ἱστόν τ᾽ ἠλακάτην τε, καὶ ἀμφιπόλοισι κέλευε  </p>
        <p><a>1.358</a>  ἔργον ἐποίχεσθαι: μῦθος δ᾽ ἄνδρεσσι μελήσει  </p>
        <p><a>1.359</a>  πᾶσι, μάλιστα δ᾽ ἐμοί: τοῦ γὰρ κράτος ἔστ᾽ ἐνὶ οἴκῳ.  </p>
        <p><a>1.360</a>  ἡ μὲν θαμβήσασα πάλιν οἶκόνδε βεβήκει:  </p>
        <p><a>1.361</a>  παιδὸς γὰρ μῦθον πεπνυμένον ἔνθετο θυμῷ.  </p>
        <p><a>1.362</a>  ἐς δ᾽ ὑπερῷ᾽ ἀναβᾶσα σὺν ἀμφιπόλοισι γυναιξὶ  </p>
        <p><a>1.363</a>  κλαῖεν ἔπειτ᾽ Ὀδυσῆα φίλον πόσιν, ὄφρα οἱ ὕπνον  </p>
        <p><a>1.364</a>  ἡδὺν ἐπὶ βλεφάροισι βάλε γλαυκῶπις Ἀθήνη.  </p>
        <p><a>1.365</a>  μνηστῆρες δ᾽ ὁμάδησαν ἀνὰ μέγαρα σκιόεντα,  </p>
        <p><a>1.366</a>  πάντες δ᾽ ἠρήσαντο παραὶ λεχέεσσι κλιθῆναι.  </p>
        <p><a>1.367</a>  τοῖσι δὲ Τηλέμαχος πεπνυμένος ἤρχετο μύθων:  </p>
        <p><a>1.368</a>  μητρὸς ἐμῆς μνηστῆρες ὑπέρβιον ὕβριν ἔχοντες,  </p>
        <p><a>1.369</a>  νῦν μὲν δαινύμενοι τερπώμεθα, μηδὲ βοητὺς  </p>
        <p><a>1.370</a>  ἔστω, ἐπεὶ τόδε καλὸν ἀκουέμεν ἐστὶν ἀοιδοῦ  </p>
        <p><a>1.371</a>  τοιοῦδ᾽ οἷος ὅδ᾽ ἐστί, θεοῖς ἐναλίγκιος αὐδήν.  </p>
        <p><a>1.372</a>  ἠῶθεν δ᾽ ἀγορήνδε καθεζώμεσθα κιόντες  </p>
        <p><a>1.373</a>  πάντες, ἵν᾽ ὕμιν μῦθον ἀπηλεγέως ἀποείπω,  </p>
        <p><a>1.374</a>  ἐξιέναι μεγάρων: ἄλλας δ᾽ ἀλεγύνετε δαῖτας,  </p>
        <p><a>1.375</a>  ὑμὰ κτήματ᾽ ἔδοντες, ἀμειβόμενοι κατὰ οἴκους.  </p>
        <p><a>1.376</a>  εἰ δ᾽ ὕμιν δοκέει τόδε λωίτερον καὶ ἄμεινον  </p>
        <p><a>1.377</a>  ἔμμεναι, ἀνδρὸς ἑνὸς βίοτον νήποινον ὀλέσθαι,  </p>
        <p><a>1.378</a>  κείρετ᾽: ἐγὼ δὲ θεοὺς ἐπιβώσομαι αἰὲν ἐόντας,  </p>
        <p><a>1.379</a>  αἴ κέ ποθι Ζεὺς δῷσι παλίντιτα ἔργα γενέσθαι:  </p>
        <p><a>1.380</a>  νήποινοί κεν ἔπειτα δόμων ἔντοσθεν ὄλοισθε.  </p>
        <p><a>1.381</a>  ὣς ἔφαθ᾽, οἱ δ᾽ ἄρα πάντες ὀδὰξ ἐν χείλεσι φύντες  </p>
        <p><a>1.382</a>  Τηλέμαχον θαύμαζον, ὃ θαρσαλέως ἀγόρευεν.  </p>
        <p><a>1.383</a>  τὸν δ᾽ αὖτ᾽ Ἀντίνοος προσέφη, Εὐπείθεος υἱός:  </p>
        <p><a>1.384</a>  Τηλέμαχ᾽, ἦ μάλα δή σε διδάσκουσιν θεοὶ αὐτοὶ  </p>
        <p><a>1.385</a>  ὑψαγόρην τ᾽ ἔμεναι καὶ θαρσαλέως ἀγορεύειν:  </p>
        <p><a>1.386</a>  μὴ σέ γ᾽ ἐν ἀμφιάλῳ Ἰθάκῃ βασιλῆα Κρονίων  </p>
        <p><a>1.387</a>  ποιήσειεν, ὅ τοι γενεῇ πατρώιόν ἐστιν.  </p>
        <p><a>1.388</a>  τὸν δ᾽ αὖ Τηλέμαχος πεπνυμένος ἀντίον ηὔδα:  </p>
        <p><a>1.389</a>  Ἀντίνο᾽, ἦ καί μοι νεμεσήσεαι ὅττι κεν εἴπω;  </p>
        <p><a>1.390</a>  καὶ κεν τοῦτ᾽ ἐθέλοιμι Διός γε διδόντος ἀρέσθαι.  </p>
        <p><a>1.391</a>  ἦ φῂς τοῦτο κάκιστον ἐν ἀνθρώποισι τετύχθαι;  </p>
        <p><a>1.392</a>  οὐ μὲν γάρ τι κακὸν βασιλευέμεν: αἶψά τέ οἱ δῶ  </p>
        <p><a>1.393</a>  ἀφνειὸν πέλεται καὶ τιμηέστερος αὐτός.  </p>
        <p><a>1.394</a>  ἀλλ᾽ ἦ τοι βασιλῆες Ἀχαιῶν εἰσὶ καὶ ἄλλοι  </p>
        <p><a>1.395</a>  πολλοὶ ἐν ἀμφιάλῳ Ἰθάκῃ, νέοι ἠδὲ παλαιοί,  </p>
        <p><a>1.396</a>  τῶν κέν τις τόδ᾽ ἔχῃσιν, ἐπεὶ θάνε δῖος Ὀδυσσεύς:  </p>
        <p><a>1.397</a>  αὐτὰρ ἐγὼν οἴκοιο ἄναξ ἔσομ᾽ ἡμετέροιο  </p>
        <p><a>1.398</a>  καὶ δμώων, οὕς μοι ληίσσατο δῖος Ὀδυσσεύς.  </p>
        <p><a>1.399</a>  τὸν δ᾽ αὖτ᾽ Εὐρύμαχος Πολύβου πάϊς ἀντίον ηὔδα:  </p>
        <p><a>1.400</a>  Τηλέμαχ᾽, ἦ τοι ταῦτα θεῶν ἐν γούνασι κεῖται,  </p>
        <p><a>1.401</a>  ὅς τις ἐν ἀμφιάλῳ Ἰθάκῃ βασιλεύσει Ἀχαιῶν:  </p>
        <p><a>1.402</a>  κτήματα δ᾽ αὐτὸς ἔχοις καὶ δώμασιν οἷσιν ἀνάσσοις.  </p>
        <p><a>1.403</a>  μὴ γὰρ ὅ γ᾽ ἔλθοι ἀνὴρ ὅς τίς σ᾽ ἀέκοντα βίηφιν  </p>
        <p><a>1.404</a>  κτήματ᾽ ἀπορραίσει, Ἰθάκης ἔτι ναιετοώσης.  </p>
        <p><a>1.405</a>  ἀλλ᾽ ἐθέλω σε, φέριστε, περὶ ξείνοιο ἐρέσθαι,  </p>
        <p><a>1.406</a>  ὁππόθεν οὗτος ἀνήρ, ποίης δ᾽ ἐξ εὔχεται εἶναι  </p>
        <p><a>1.407</a>  γαίης, ποῦ δέ νύ οἱ γενεὴ καὶ πατρὶς ἄρουρα.  </p>
        <p><a>1.408</a>  ἠέ τιν᾽ ἀγγελίην πατρὸς φέρει ἐρχομένοιο,  </p>
        <p><a>1.409</a>  ἦ ἑὸν αὐτοῦ χρεῖος ἐελδόμενος τόδ᾽ ἱκάνει;  </p>
        <p><a>1.410</a>  οἷον ἀναΐξας ἄφαρ οἴχεται, οὐδ᾽ ὑπέμεινε  </p>
        <p><a>1.411</a>  γνώμεναι: οὐ μὲν γάρ τι κακῷ εἰς ὦπα ἐῴκει.  </p>
        <p><a>1.412</a>  τὸν δ᾽ αὖ Τηλέμαχος πεπνυμένος ἀντίον ηὔδα:  </p>
        <p><a>1.413</a>  Εὐρύμαχ᾽, ἦ τοι νόστος ἀπώλετο πατρὸς ἐμοῖο:  </p>
        <p><a>1.414</a>  οὔτ᾽ οὖν ἀγγελίῃ ἔτι πείθομαι, εἴ ποθεν ἔλθοι,  </p>
        <p><a>1.415</a>  οὔτε θεοπροπίης ἐμπάζομαι, ἥν τινα μήτηρ  </p>
        <p><a>1.416</a>  ἐς μέγαρον καλέσασα θεοπρόπον ἐξερέηται.  </p>
        <p><a>1.417</a>  ξεῖνος δ᾽ οὗτος ἐμὸς πατρώιος ἐκ Τάφου ἐστίν,  </p>
        <p><a>1.418</a>  Μέντης δ᾽ Ἀγχιάλοιο δαΐφρονος εὔχεται εἶναι  </p>
        <p><a>1.419</a>  υἱός, ἀτὰρ Ταφίοισι φιληρέτμοισιν ἀνάσσει.  </p>
        <p><a>1.420</a>  ὣς φάτο Τηλέμαχος, φρεσὶ δ᾽ ἀθανάτην θεὸν ἔγνω.  </p>
        <p><a>1.421</a>  οἱ δ᾽ εἰς ὀρχηστύν τε καὶ ἱμερόεσσαν ἀοιδὴν  </p>
        <p><a>1.422</a>  τρεψάμενοι τέρποντο, μένον δ᾽ ἐπὶ ἕσπερον ἐλθεῖν.  </p>
        <p><a>1.423</a>  τοῖσι δὲ τερπομένοισι μέλας ἐπὶ ἕσπερος ἦλθε:  </p>
        <p><a>1.424</a>  δὴ τότε κακκείοντες ἔβαν οἶκόνδε ἕκαστος.  </p>
        <p><a>1.425</a>  Τηλέμαχος δ᾽, ὅθι οἱ θάλαμος περικαλλέος αὐλῆς  </p>
        <p><a>1.426</a>  ὑψηλὸς δέδμητο περισκέπτῳ ἐνὶ χώρῳ,  </p>
        <p><a>1.427</a>  ἔνθ᾽ ἔβη εἰς εὐνὴν πολλὰ φρεσὶ μερμηρίζων.  </p>
        <p><a>1.428</a>  τῷ δ᾽ ἄρ᾽ ἅμ᾽ αἰθομένας δαΐδας φέρε κεδνὰ ἰδυῖα  </p>
        <p><a>1.429</a>  Εὐρύκλει᾽, Ὦπος θυγάτηρ Πεισηνορίδαο,  </p>
        <p><a>1.430</a>  τήν ποτε Λαέρτης πρίατο κτεάτεσσιν ἑοῖσιν  </p>
        <p><a>1.431</a>  πρωθήβην ἔτ᾽ ἐοῦσαν, ἐεικοσάβοια δ᾽ ἔδωκεν,  </p>
        <p><a>1.432</a>  ἶσα δέ μιν κεδνῇ ἀλόχῳ τίεν ἐν μεγάροισιν,  </p>
        <p><a>1.433</a>  εὐνῇ δ᾽ οὔ ποτ᾽ ἔμικτο, χόλον δ᾽ ἀλέεινε γυναικός:  </p>
        <p><a>1.434</a>  ἥ οἱ ἅμ᾽ αἰθομένας δαΐδας φέρε, καί ἑ μάλιστα  </p>
        <p><a>1.435</a>  δμῳάων φιλέεσκε, καὶ ἔτρεφε τυτθὸν ἐόντα.  </p>
        <p><a>1.436</a>  ὤιξεν δὲ θύρας θαλάμου πύκα ποιητοῖο,  </p>
        <p><a>1.437</a>  ἕζετο δ᾽ ἐν λέκτρῳ, μαλακὸν δ᾽ ἔκδυνε χιτῶνα:  </p>
        <p><a>1.438</a>  καὶ τὸν μὲν γραίης πυκιμηδέος ἔμβαλε χερσίν.  </p>
        <p><a>1.439</a>  ἡ μὲν τὸν πτύξασα καὶ ἀσκήσασα χιτῶνα,  </p>
        <p><a>1.440</a>  πασσάλῳ ἀγκρεμάσασα παρὰ τρητοῖσι λέχεσσι  </p>
        <p><a>1.441</a>  βῆ ῥ᾽ ἴμεν ἐκ θαλάμοιο, θύρην δ᾽ ἐπέρυσσε κορώνῃ  </p>
        <p><a>1.442</a>  ἀργυρέῃ, ἐπὶ δὲ κληῖδ᾽ ἐτάνυσσεν ἱμάντι.  </p>
        <p><a>1.443</a>  ἔνθ᾽ ὅ γε παννύχιος, κεκαλυμμένος οἰὸς ἀώτῳ,  </p>
        <p><a>1.444</a>  βούλευε φρεσὶν ᾗσιν ὁδὸν τὴν πέφραδ᾽ Ἀθήνη.  </p>
    </div>
    <div class="bk">
        <h4 class="latin">ΟΔΥΣΣΕΙΑΣ β</h4>
        <p><a>2.1</a>  ἦμος δ᾽ ἠριγένεια φάνη ῥοδοδάκτυλος Ἠώς,  </p>
        <p><a>2.2</a>  ὤρνυτ᾽ ἄρ᾽ ἐξ εὐνῆφιν Ὀδυσσῆος φίλος υἱὸς  </p>
        <p><a>2.3</a>  εἵματα ἑσσάμενος, περὶ δὲ ξίφος ὀξὺ θέτ᾽ ὤμῳ,  </p>
        <p><a>2.4</a>  ποσσὶ δ᾽ ὑπὸ λιπαροῖσιν ἐδήσατο καλὰ πέδιλα,  </p>
        <p><a>2.5</a>  βῆ δ᾽ ἴμεν ἐκ θαλάμοιο θεῷ ἐναλίγκιος ἄντην.  </p>
        <p><a>2.6</a>  αἶψα δὲ κηρύκεσσι λιγυφθόγγοισι κέλευσε  </p>
        <p><a>2.7</a>  κηρύσσειν ἀγορήνδε κάρη κομόωντας Ἀχαιούς.  </p>
        <p><a>2.8</a>  οἱ μὲν ἐκήρυσσον, τοὶ δ᾽ ἠγείροντο μάλ᾽ ὦκα.  </p>
        <p><a>2.9</a>  αὐτὰρ ἐπεί ῥ᾽ ἤγερθεν ὁμηγερέες τ᾽ ἐγένοντο,  </p>
        <p><a>2.10</a>  βῆ ῥ᾽ ἴμεν εἰς ἀγορήν, παλάμῃ δ᾽ ἔχε χάλκεον ἔγχος,  </p>
        <p><a>2.11</a>  οὐκ οἶος, ἅμα τῷ γε δύω κύνες ἀργοὶ ἕποντο.  </p>
        <p><a>2.12</a>  θεσπεσίην δ᾽ ἄρα τῷ γε χάριν κατέχευεν Ἀθήνη.  </p>
        <p><a>2.13</a>  τὸν δ᾽ ἄρα πάντες λαοὶ ἐπερχόμενον θηεῦντο:  </p>
        <p><a>2.14</a>  ἕζετο δ᾽ ἐν πατρὸς θώκῳ, εἶξαν δὲ γέροντες.  </p>
        <p><a>2.15</a>  τοῖσι δ᾽ ἔπειθ᾽ ἥρως Αἰγύπτιος ἦρχ᾽ ἀγορεύειν,  </p>
        <p><a>2.16</a>  ὃς δὴ γήραϊ κυφὸς ἔην καὶ μυρία ᾔδη.  </p>
        <p><a>2.17</a>  καὶ γὰρ τοῦ φίλος υἱὸς ἅμ᾽ ἀντιθέῳ Ὀδυσῆι  </p>
        <p><a>2.18</a>  Ἴλιον εἰς ἐύπωλον ἔβη κοίλῃς ἐνὶ νηυσίν,  </p>
        <p><a>2.19</a>  Ἄντιφος αἰχμητής: τὸν δ᾽ ἄγριος ἔκτανε Κύκλωψ  </p>
        <p><a>2.20</a>  ἐν σπῆι γλαφυρῷ, πύματον δ᾽ ὡπλίσσατο δόρπον.  </p>
        <p><a>2.21</a>  τρεῖς δέ οἱ ἄλλοι ἔσαν, καὶ ὁ μὲν μνηστῆρσιν ὁμίλει,  </p>
        <p><a>2.22</a>  Εὐρύνομος, δύο δ᾽ αἰὲν ἔχον πατρώια ἔργα.  </p>
        <p><a>2.23</a>  ἀλλ᾽ οὐδ᾽ ὣς τοῦ λήθετ᾽ ὀδυρόμενος καὶ ἀχεύων.  </p>
        <p><a>2.24</a>  τοῦ ὅ γε δάκρυ χέων ἀγορήσατο καὶ μετέειπε:  </p>
        <p><a>2.25</a>  κέκλυτε δὴ νῦν μευ, Ἰθακήσιοι, ὅττι κεν εἴπω:  </p>
        <p><a>2.26</a>  οὔτε ποθ᾽ ἡμετέρη ἀγορὴ γένετ᾽ οὔτε θόωκος  </p>
        <p><a>2.27</a>  ἐξ οὗ Ὀδυσσεὺς δῖος ἔβη κοίλῃς ἐνὶ νηυσί.  </p>
        <p><a>2.28</a>  νῦν δὲ τίς ὧδ᾽ ἤγειρε; τίνα χρειὼ τόσον ἵκει  </p>
        <p><a>2.29</a>  ἠὲ νέων ἀνδρῶν ἢ οἳ προγενέστεροί εἰσιν;  </p>
        <p><a>2.30</a>  ἠέ τιν᾽ ἀγγελίην στρατοῦ ἔκλυεν ἐρχομένοιο,  </p>
        <p><a>2.31</a>  ἥν χ᾽ ἡμῖν σάφα εἴποι, ὅτε πρότερός γε πύθοιτο;  </p>
        <p><a>2.32</a>  ἦέ τι δήμιον ἄλλο πιφαύσκεται ἠδ᾽ ἀγορεύει;  </p>
        <p><a>2.33</a>  ἐσθλός μοι δοκεῖ εἶναι, ὀνήμενος. εἴθε οἱ αὐτῷ  </p>
        <p><a>2.34</a>  Ζεὺς ἀγαθὸν τελέσειεν, ὅτι φρεσὶν ᾗσι μενοινᾷ.  </p>
        <p><a>2.35</a>  ὣς φάτο, χαῖρε δὲ φήμῃ Ὀδυσσῆος φίλος υἱός,  </p>
        <p><a>2.36</a>  οὐδ᾽ ἄρ᾽ ἔτι δὴν ἧστο, μενοίνησεν δ᾽ ἀγορεύειν,  </p>
        <p><a>2.37</a>  στῆ δὲ μέσῃ ἀγορῇ: σκῆπτρον δέ οἱ ἔμβαλε χειρὶ  </p>
        <p><a>2.38</a>  κῆρυξ Πεισήνωρ πεπνυμένα μήδεα εἰδώς.  </p>
        <p><a>2.39</a>  πρῶτον ἔπειτα γέροντα καθαπτόμενος προσέειπεν:  </p>
        <p><a>2.40</a>  ὦ γέρον, οὐχ ἑκὰς οὗτος ἀνήρ, τάχα δ᾽ εἴσεαι αὐτός,  </p>
        <p><a>2.41</a>  ὃς λαὸν ἤγειρα: μάλιστα δέ μ᾽ ἄλγος ἱκάνει.  </p>
        <p><a>2.42</a>  οὔτε τιν᾽ ἀγγελίην στρατοῦ ἔκλυον ἐρχομένοιο,  </p>
        <p><a>2.43</a>  ἥν χ᾽ ὑμῖν σάφα εἴπω, ὅτε πρότερός γε πυθοίμην,  </p>
        <p><a>2.44</a>  οὔτε τι δήμιον ἄλλο πιφαύσκομαι οὐδ᾽ ἀγορεύω,  </p>
        <p><a>2.45</a>  ἀλλ᾽ ἐμὸν αὐτοῦ χρεῖος, ὅ μοι κακὰ ἔμπεσεν οἴκῳ  </p>
        <p><a>2.46</a>  δοιά: τὸ μὲν πατέρ᾽ ἐσθλὸν ἀπώλεσα, ὅς ποτ᾽ ἐν ὑμῖν  </p>
        <p><a>2.47</a>  τοίσδεσσιν βασίλευε, πατὴρ δ᾽ ὣς ἤπιος ἦεν:  </p>
        <p><a>2.48</a>  νῦν δ᾽ αὖ καὶ πολὺ μεῖζον, ὃ δὴ τάχα οἶκον ἅπαντα  </p>
        <p><a>2.49</a>  πάγχυ διαρραίσει, βίοτον δ᾽ ἀπὸ πάμπαν ὀλέσσει.  </p>
        <p><a>2.50</a>  μητέρι μοι μνηστῆρες ἐπέχραον οὐκ ἐθελούσῃ,  </p>
        <p><a>2.51</a>  τῶν ἀνδρῶν φίλοι υἷες, οἳ ἐνθάδε γ᾽ εἰσὶν ἄριστοι,  </p>
        <p><a>2.52</a>  οἳ πατρὸς μὲν ἐς οἶκον ἀπερρίγασι νέεσθαι  </p>
        <p><a>2.53</a>  Ἰκαρίου, ὥς κ᾽ αὐτὸς ἐεδνώσαιτο θύγατρα,  </p>
        <p><a>2.54</a>  δοίη δ᾽ ᾧ κ᾽ ἐθέλοι καί οἱ κεχαρισμένος ἔλθοι:  </p>
        <p><a>2.55</a>  οἱ δ᾽ εἰς ἡμέτερον πωλεύμενοι ἤματα πάντα,  </p>
        <p><a>2.56</a>  βοῦς ἱερεύοντες καὶ ὄις καὶ πίονας αἶγας  </p>
        <p><a>2.57</a>  εἰλαπινάζουσιν πίνουσί τε αἴθοπα οἶνον  </p>
        <p><a>2.58</a>  μαψιδίως: τὰ δὲ πολλὰ κατάνεται. οὐ γὰρ ἔπ᾽ ἀνήρ,  </p>
        <p><a>2.59</a>  οἷος Ὀδυσσεὺς ἔσκεν, ἀρὴν ἀπὸ οἴκου ἀμῦναι.  </p>
        <p><a>2.60</a>  ἡμεῖς δ᾽ οὔ νύ τι τοῖοι ἀμυνέμεν: ἦ καὶ ἔπειτα  </p>
        <p><a>2.61</a>  λευγαλέοι τ᾽ ἐσόμεσθα καὶ οὐ δεδαηκότες ἀλκήν.  </p>
        <p><a>2.62</a>  ἦ τ᾽ ἂν ἀμυναίμην, εἴ μοι δύναμίς γε παρείη.  </p>
        <p><a>2.63</a>  οὐ γὰρ ἔτ᾽ ἀνσχετὰ ἔργα τετεύχαται, οὐδ᾽ ἔτι καλῶς  </p>
        <p><a>2.64</a>  οἶκος ἐμὸς διόλωλε. νεμεσσήθητε καὶ αὐτοί,  </p>
        <p><a>2.65</a>  ἄλλους τ᾽ αἰδέσθητε περικτίονας ἀνθρώπους,  </p>
        <p><a>2.66</a>  οἳ περιναιετάουσι: θεῶν δ᾽ ὑποδείσατε μῆνιν,  </p>
        <p><a>2.67</a>  μή τι μεταστρέψωσιν ἀγασσάμενοι κακὰ ἔργα.  </p>
        <p><a>2.68</a>  λίσσομαι ἠμὲν Ζηνὸς Ὀλυμπίου ἠδὲ Θέμιστος,  </p>
        <p><a>2.69</a>  ἥ τ᾽ ἀνδρῶν ἀγορὰς ἠμὲν λύει ἠδὲ καθίζει:  </p>
        <p><a>2.70</a>  σχέσθε, φίλοι, καί μ᾽ οἶον ἐάσατε πένθεϊ λυγρῷ  </p>
        <p><a>2.71</a>  τείρεσθ᾽, εἰ μή πού τι πατὴρ ἐμὸς ἐσθλὸς Ὀδυσσεὺς  </p>
        <p><a>2.72</a>  δυσμενέων κάκ᾽ ἔρεξεν ἐυκνήμιδας Ἀχαιούς,  </p>
        <p><a>2.73</a>  τῶν μ᾽ ἀποτινύμενοι κακὰ ῥέζετε δυσμενέοντες,  </p>
        <p><a>2.74</a>  τούτους ὀτρύνοντες. ἐμοὶ δέ κε κέρδιον εἴη  </p>
        <p><a>2.75</a>  ὑμέας ἐσθέμεναι κειμήλιά τε πρόβασίν τε.  </p>
        <p><a>2.76</a>  εἴ χ᾽ ὑμεῖς γε φάγοιτε, τάχ᾽ ἄν ποτε καὶ τίσις εἴη:  </p>
        <p><a>2.77</a>  τόφρα γὰρ ἂν κατὰ ἄστυ ποτιπτυσσοίμεθα μύθῳ  </p>
        <p><a>2.78</a>  χρήματ᾽ ἀπαιτίζοντες, ἕως κ᾽ ἀπὸ πάντα δοθείη:  </p>
        <p><a>2.79</a>  νῦν δέ μοι ἀπρήκτους ὀδύνας ἐμβάλλετε θυμῷ.  </p>
        <p><a>2.80</a>  ὣς φάτο χωόμενος, ποτὶ δὲ σκῆπτρον βάλε γαίῃ  </p>
        <p><a>2.81</a>  δάκρυ᾽ ἀναπρήσας: οἶκτος δ᾽ ἕλε λαὸν ἅπαντα.  </p>
        <p><a>2.82</a>  ἔνθ᾽ ἄλλοι μὲν πάντες ἀκὴν ἔσαν, οὐδέ τις ἔτλη  </p>
        <p><a>2.83</a>  Τηλέμαχον μύθοισιν ἀμείψασθαι χαλεποῖσιν:  </p>
        <p><a>2.84</a>  Ἀντίνοος δέ μιν οἶος ἀμειβόμενος προσέειπε:  </p>
        <p><a>2.85</a>  Τηλέμαχ᾽ ὑψαγόρη, μένος ἄσχετε, ποῖον ἔειπες  </p>
        <p><a>2.86</a>  ἡμέας αἰσχύνων: ἐθέλοις δέ κε μῶμον ἀνάψαι.  </p>
        <p><a>2.87</a>  σοὶ δ᾽ οὔ τι μνηστῆρες Ἀχαιῶν αἴτιοί εἰσιν,  </p>
        <p><a>2.88</a>  ἀλλὰ φίλη μήτηρ, ἥ τοι πέρι κέρδεα οἶδεν.  </p>
        <p><a>2.89</a>  ἤδη γὰρ τρίτον ἐστὶν ἔτος, τάχα δ᾽ εἶσι τέταρτον,  </p>
        <p><a>2.90</a>  ἐξ οὗ ἀτέμβει θυμὸν ἐνὶ στήθεσσιν Ἀχαιῶν.  </p>
        <p><a>2.91</a>  πάντας μέν ῥ᾽ ἔλπει καὶ ὑπίσχεται ἀνδρὶ ἑκάστῳ  </p>
        <p><a>2.92</a>  ἀγγελίας προϊεῖσα, νόος δέ οἱ ἄλλα μενοινᾷ.  </p>
        <p><a>2.93</a>  ἡ δὲ δόλον τόνδ᾽ ἄλλον ἐνὶ φρεσὶ μερμήριξε:  </p>
        <p><a>2.94</a>  στησαμένη μέγαν ἱστὸν ἐνὶ μεγάροισιν ὕφαινε,  </p>
        <p><a>2.95</a>  λεπτὸν καὶ περίμετρον: ἄφαρ δ᾽ ἡμῖν μετέειπε:  </p>
        <p><a>2.96</a>  κοῦροι ἐμοὶ μνηστῆρες, ἐπεὶ θάνε δῖος Ὀδυσσεύς,  </p>
        <p><a>2.97</a>  μίμνετ᾽ ἐπειγόμενοι τὸν ἐμὸν γάμον, εἰς ὅ κε φᾶρος  </p>
        <p><a>2.98</a>  ἐκτελέσω, μή μοι μεταμώνια νήματ᾽ ὄληται,  </p>
        <p><a>2.99</a>  Λαέρτῃ ἥρωι ταφήιον, εἰς ὅτε κέν μιν  </p>
        <p><a>2.100</a>  μοῖρ᾽ ὀλοὴ καθέλῃσι τανηλεγέος θανάτοιο,  </p>
        <p><a>2.101</a>  μή τίς μοι κατὰ δῆμον Ἀχαιϊάδων νεμεσήσῃ.  </p>
        <p><a>2.102</a>  αἴ κεν ἄτερ σπείρου κεῖται πολλὰ κτεατίσσας.  </p>
        <p><a>2.103</a>  ὣς ἔφαθ᾽, ἡμῖν δ᾽ αὖτ᾽ ἐπεπείθετο θυμὸς ἀγήνωρ.  </p>
        <p><a>2.104</a>  ἔνθα καὶ ἠματίη μὲν ὑφαίνεσκεν μέγαν ἱστόν,  </p>
        <p><a>2.105</a>  νύκτας δ᾽ ἀλλύεσκεν, ἐπεὶ δαΐδας παραθεῖτο.  </p>
        <p><a>2.106</a>  ὣς τρίετες μὲν ἔληθε δόλῳ καὶ ἔπειθεν Ἀχαιούς:  </p>
        <p><a>2.107</a>  ἀλλ᾽ ὅτε τέτρατον ἦλθεν ἔτος καὶ ἐπήλυθον ὧραι,  </p>
        <p><a>2.108</a>  καὶ τότε δή τις ἔειπε γυναικῶν, ἣ σάφα ᾔδη,  </p>
        <p><a>2.109</a>  καὶ τήν γ᾽ ἀλλύουσαν ἐφεύρομεν ἀγλαὸν ἱστόν.  </p>
        <p><a>2.110</a>  ὣς τὸ μὲν ἐξετέλεσσε καὶ οὐκ ἐθέλουσ᾽ ὑπ᾽ ἀνάγκης:  </p>
        <p><a>2.111</a>  σοὶ δ᾽ ὧδε μνηστῆρες ὑποκρίνονται, ἵν᾽ εἰδῇς  </p>
        <p><a>2.112</a>  αὐτὸς σῷ θυμῷ, εἰδῶσι δὲ πάντες Ἀχαιοί:  </p>
        <p><a>2.113</a>  μητέρα σὴν ἀπόπεμψον, ἄνωχθι δέ μιν γαμέεσθαι  </p>
        <p><a>2.114</a>  τῷ ὅτεῴ τε πατὴρ κέλεται καὶ ἁνδάνει αὐτῇ.  </p>
        <p><a>2.115</a>  εἰ δ᾽ ἔτ᾽ ἀνιήσει γε πολὺν χρόνον υἷας Ἀχαιῶν,  </p>
        <p><a>2.116</a>  τὰ φρονέουσ᾽ ἀνὰ θυμόν, ὅ οἱ πέρι δῶκεν Ἀθήνη  </p>
        <p><a>2.117</a>  ἔργα τ᾽ ἐπίστασθαι περικαλλέα καὶ φρένας ἐσθλὰς  </p>
        <p><a>2.118</a>  κέρδεά θ᾽, οἷ᾽ οὔ πώ τιν᾽ ἀκούομεν οὐδὲ παλαιῶν,  </p>
        <p><a>2.119</a>  τάων αἳ πάρος ἦσαν ἐυπλοκαμῖδες Ἀχαιαί,  </p>
        <p><a>2.120</a>  Τυρώ τ᾽ Ἀλκμήνη τε ἐυστέφανός τε Μυκήνη:  </p>
        <p><a>2.121</a>  τάων οὔ τις ὁμοῖα νοήματα Πηνελοπείῃ  </p>
        <p><a>2.122</a>  ᾔδη: ἀτὰρ μὲν τοῦτό γ᾽ ἐναίσιμον οὐκ ἐνόησε.  </p>
        <p><a>2.123</a>  τόφρα γὰρ οὖν βίοτόν τε τεὸν καὶ κτήματ᾽ ἔδονται,  </p>
        <p><a>2.124</a>  ὄφρα κε κείνη τοῦτον ἔχῃ νόον, ὅν τινά οἱ νῦν  </p>
        <p><a>2.125</a>  ἐν στήθεσσι τιθεῖσι θεοί.  μέγα μὲν κλέος αὐτῇ  </p>
        <p><a>2.126</a>  ποιεῖτ᾽, αὐτὰρ σοί γε ποθὴν πολέος βιότοιο.  </p>
        <p><a>2.127</a>  ἡμεῖς δ᾽ οὔτ᾽ ἐπὶ ἔργα πάρος γ᾽ ἴμεν οὔτε πῃ ἄλλῃ,  </p>
        <p><a>2.128</a>  πρίν γ᾽ αὐτὴν γήμασθαι Ἀχαιῶν ᾧ κ᾽ ἐθέλῃσι.  </p>
        <p><a>2.129</a>  τὸν δ᾽ αὖ Τηλέμαχος πεπνυμένος ἀντίον ηὔδα:  </p>
        <p><a>2.130</a>  Ἀντίνο᾽, οὔ πως ἔστι δόμων ἀέκουσαν ἀπῶσαι  </p>
        <p><a>2.131</a>  ἥ μ᾽ ἔτεχ᾽, ἥ μ᾽ ἔθρεψε: πατὴρ δ᾽ ἐμὸς ἄλλοθι γαίης,  </p>
        <p><a>2.132</a>  ζώει ὅ γ᾽ ἦ τέθνηκε: κακὸν δέ με πόλλ᾽ ἀποτίνειν  </p>
        <p><a>2.133</a>  Ἰκαρίῳ, αἴ κ᾽ αὐτὸς ἑκὼν ἀπὸ μητέρα πέμψω.  </p>
        <p><a>2.134</a>  ἐκ γὰρ τοῦ πατρὸς κακὰ πείσομαι, ἄλλα δὲ δαίμων  </p>
        <p><a>2.135</a>  δώσει, ἐπεὶ μήτηρ στυγερὰς ἀρήσετ᾽ ἐρινῦς  </p>
        <p><a>2.136</a>  οἴκου ἀπερχομένη: νέμεσις δέ μοι ἐξ ἀνθρώπων  </p>
        <p><a>2.137</a>  ἔσσεται: ὣς οὐ τοῦτον ἐγώ ποτε μῦθον ἐνίψω.  </p>
        <p><a>2.138</a>  ὑμέτερος δ᾽ εἰ μὲν θυμὸς νεμεσίζεται αὐτῶν,  </p>
        <p><a>2.139</a>  ἔξιτέ μοι μεγάρων, ἄλλας δ᾽ ἀλεγύνετε δαῖτας  </p>
        <p><a>2.140</a>  ὑμὰ κτήματ᾽ ἔδοντες ἀμειβόμενοι κατὰ οἴκους.  </p>
        <p><a>2.141</a>  εἰ δ᾽ ὑμῖν δοκέει τόδε λωίτερον καὶ ἄμεινον  </p>
        <p><a>2.142</a>  ἔμμεναι, ἀνδρὸς ἑνὸς βίοτον νήποινον ὀλέσθαι,  </p>
        <p><a>2.143</a>  κείρετ᾽: ἐγὼ δὲ θεοὺς ἐπιβώσομαι αἰὲν ἐόντας,  </p>
        <p><a>2.144</a>  αἴ κέ ποθι Ζεὺς δῷσι παλίντιτα ἔργα γενέσθαι.  </p>
        <p><a>2.145</a>  νήποινοί κεν ἔπειτα δόμων ἔντοσθεν ὄλοισθε.  </p>
        <p><a>2.146</a>  ὣς φάτο Τηλέμαχος, τῷ δ᾽ αἰετὼ εὐρύοπα Ζεὺς  </p>
        <p><a>2.147</a>  ὑψόθεν ἐκ κορυφῆς ὄρεος προέηκε πέτεσθαι.  </p>
        <p><a>2.148</a>  τὼ δ᾽ ἕως μέν ῥ᾽ ἐπέτοντο μετὰ πνοιῇς ἀνέμοιο  </p>
        <p><a>2.149</a>  πλησίω ἀλλήλοισι τιταινομένω πτερύγεσσιν:  </p>
        <p><a>2.150</a>  ἀλλ᾽ ὅτε δὴ μέσσην ἀγορὴν πολύφημον ἱκέσθην,  </p>
        <p><a>2.151</a>  ἔνθ᾽ ἐπιδινηθέντε τιναξάσθην πτερὰ πυκνά,  </p>
        <p><a>2.152</a>  ἐς δ᾽ ἰδέτην πάντων κεφαλάς, ὄσσοντο δ᾽ ὄλεθρον:  </p>
        <p><a>2.153</a>  δρυψαμένω δ᾽ ὀνύχεσσι παρειὰς ἀμφί τε δειρὰς  </p>
        <p><a>2.154</a>  δεξιὼ ἤιξαν διά τ᾽ οἰκία καὶ πόλιν αὐτῶν.  </p>
        <p><a>2.155</a>  θάμβησαν δ᾽ ὄρνιθας, ἐπεὶ ἴδον ὀφθαλμοῖσιν:  </p>
        <p><a>2.156</a>  ὥρμηναν δ᾽ ἀνὰ θυμὸν ἅ περ τελέεσθαι ἔμελλον.  </p>
        <p><a>2.157</a>  τοῖσι δὲ καὶ μετέειπε γέρων ἥρως Ἁλιθέρσης  </p>
        <p><a>2.158</a>  Μαστορίδης: ὁ γὰρ οἶος ὁμηλικίην ἐκέκαστο  </p>
        <p><a>2.159</a>  ὄρνιθας γνῶναι καὶ ἐναίσιμα μυθήσασθαι:  </p>
        <p><a>2.160</a>  ὅ σφιν ἐὺ φρονέων ἀγορήσατο καὶ μετέειπε:  </p>
        <p><a>2.161</a>  κέκλυτε δὴ νῦν μευ, Ἰθακήσιοι, ὅττι κεν εἴπω:  </p>
        <p><a>2.162</a>  μνηστῆρσιν δὲ μάλιστα πιφαυσκόμενος τάδε εἴρω:  </p>
        <p><a>2.163</a>  τοῖσιν γὰρ μέγα πῆμα κυλίνδεται: οὐ γὰρ Ὀδυσσεὺς  </p>
        <p><a>2.164</a>  δὴν ἀπάνευθε φίλων ὧν ἔσσεται, ἀλλά που ἤδη  </p>
        <p><a>2.165</a>  ἐγγὺς ἐὼν τοῖσδεσσι φόνον καὶ κῆρα φυτεύει  </p>
        <p><a>2.166</a>  πάντεσσιν: πολέσιν δὲ καὶ ἄλλοισιν κακὸν ἔσται,  </p>
        <p><a>2.167</a>  οἳ νεμόμεσθ᾽ Ἰθάκην ἐυδείελον. ἀλλὰ πολὺ πρὶν  </p>
        <p><a>2.168</a>  φραζώμεσθ᾽, ὥς κεν καταπαύσομεν: οἱ δὲ καὶ αὐτοὶ  </p>
        <p><a>2.169</a>  παυέσθων: καὶ γάρ σφιν ἄφαρ τόδε λώιόν ἐστιν.  </p>
        <p><a>2.170</a>  οὐ γὰρ ἀπείρητος μαντεύομαι, ἀλλ᾽ ἐὺ εἰδώς:  </p>
        <p><a>2.171</a>  καὶ γὰρ κείνῳ φημὶ τελευτηθῆναι ἅπαντα,  </p>
        <p><a>2.172</a>  ὥς οἱ ἐμυθεόμην, ὅτε Ἴλιον εἰσανέβαινον  </p>
        <p><a>2.173</a>  Ἀργεῖοι, μετὰ δέ σφιν ἔβη πολύμητις Ὀδυσσεύς.  </p>
        <p><a>2.174</a>  φῆν κακὰ πολλὰ παθόντ᾽, ὀλέσαντ᾽ ἄπο πάντας ἑταίρους,  </p>
        <p><a>2.175</a>  ἄγνωστον πάντεσσιν ἐεικοστῷ ἐνιαυτῷ  </p>
        <p><a>2.176</a>  οἴκαδ᾽ ἐλεύσεσθαι: τὰ δὲ δὴ νῦν πάντα τελεῖται.  </p>
        <p><a>2.177</a>  τὸν δ᾽ αὖτ᾽ Εὐρύμαχος Πολύβου πάϊς ἀντίον ηὔδα:  </p>
        <p><a>2.178</a>  ὦ γέρον, εἰ δ᾽ ἄγε νῦν μαντεύεο σοῖσι τέκεσσιν  </p>
        <p><a>2.179</a>  οἴκαδ᾽ ἰών, μή πού τι κακὸν πάσχωσιν ὀπίσσω:  </p>
        <p><a>2.180</a>  ταῦτα δ᾽ ἐγὼ σέο πολλὸν ἀμείνων μαντεύεσθαι.  </p>
        <p><a>2.181</a>  ὄρνιθες δέ τε πολλοὶ ὑπ᾽ αὐγὰς ἠελίοιο  </p>
        <p><a>2.182</a>  φοιτῶσ᾽, οὐδέ τε πάντες ἐναίσιμοι: αὐτὰρ Ὀδυσσεὺς  </p>
        <p><a>2.183</a>  ὤλετο τῆλ᾽, ὡς καὶ σὺ καταφθίσθαι σὺν ἐκείνῳ  </p>
        <p><a>2.184</a>  ὤφελες. οὐκ ἂν τόσσα θεοπροπέων ἀγόρευες,  </p>
        <p><a>2.185</a>  οὐδέ κε Τηλέμαχον κεχολωμένον ὧδ᾽ ἀνιείης,  </p>
        <p><a>2.186</a>  σῷ οἴκῳ δῶρον ποτιδέγμενος, αἴ κε πόρῃσιν.  </p>
        <p><a>2.187</a>  ἀλλ᾽ ἔκ τοι ἐρέω, τὸ δὲ καὶ τετελεσμένον ἔσται:  </p>
        <p><a>2.188</a>  αἴ κε νεώτερον ἄνδρα παλαιά τε πολλά τε εἰδὼς  </p>
        <p><a>2.189</a>  παρφάμενος ἐπέεσσιν ἐποτρύνῃς χαλεπαίνειν,  </p>
        <p><a>2.190</a>  αὐτῷ μέν οἱ πρῶτον ἀνιηρέστερον ἔσται,  </p>
        <p><a>2.191</a>  πρῆξαι δ᾽ ἔμπης οὔ τι δυνήσεται εἵνεκα τῶνδε:  </p>
        <p><a>2.192</a>  σοὶ δέ, γέρον, θωὴν ἐπιθήσομεν, ἥν κ᾽ ἐνὶ θυμῷ  </p>
        <p><a>2.193</a>  τίνων ἀσχάλλῃς: χαλεπὸν δέ τοι ἔσσεται ἄλγος.  </p>
        <p><a>2.194</a>  Τηλεμάχῳ δ᾽ ἐν πᾶσιν ἐγὼν ὑποθήσομαι αὐτός:  </p>
        <p><a>2.195</a>  μητέρα ἣν ἐς πατρὸς ἀνωγέτω ἀπονέεσθαι:  </p>
        <p><a>2.196</a>  οἱ δὲ γάμον τεύξουσι καὶ ἀρτυνέουσιν ἔεδνα  </p>
        <p><a>2.197</a>  πολλὰ μάλ᾽, ὅσσα ἔοικε φίλης ἐπὶ παιδὸς ἕπεσθαι.  </p>
        <p><a>2.198</a>  οὐ γὰρ πρὶν παύσεσθαι ὀίομαι υἷας Ἀχαιῶν  </p>
        <p><a>2.199</a>  μνηστύος ἀργαλέης, ἐπεὶ οὔ τινα δείδιμεν ἔμπης,  </p>
        <p><a>2.200</a>  οὔτ᾽ οὖν Τηλέμαχον μάλα περ πολύμυθον ἐόντα,  </p>
        <p><a>2.201</a>  οὔτε θεοπροπίης ἐμπαζόμεθ᾽, ἣν σύ, γεραιέ,  </p>
        <p><a>2.202</a>  μυθέαι ἀκράαντον, ἀπεχθάνεαι δ᾽ ἔτι μᾶλλον.  </p>
        <p><a>2.203</a>  χρήματα δ᾽ αὖτε κακῶς βεβρώσεται, οὐδέ ποτ᾽ ἶσα  </p>
        <p><a>2.204</a>  ἔσσεται, ὄφρα κεν ἥ γε διατρίβῃσιν Ἀχαιοὺς  </p>
        <p><a>2.205</a>  ὃν γάμον: ἡμεῖς δ᾽ αὖ ποτιδέγμενοι ἤματα πάντα  </p>
        <p><a>2.206</a>  εἵνεκα τῆς ἀρετῆς ἐριδαίνομεν, οὐδὲ μετ᾽ ἄλλας  </p>
        <p><a>2.207</a>  ἐρχόμεθ᾽, ἃς ἐπιεικὲς ὀπυιέμεν ἐστὶν ἑκάστῳ.  </p>
        <p><a>2.208</a>  τὸν δ᾽ αὖ Τηλέμαχος πεπνυμένος ἀντίον ηὔδα:  </p>
        <p><a>2.209</a>  Εὐρύμαχ᾽ ἠδὲ καὶ ἄλλοι, ὅσοι μνηστῆρες ἀγαυοί,  </p>
        <p><a>2.210</a>  ταῦτα μὲν οὐχ ὑμέας ἔτι λίσσομαι οὐδ᾽ ἀγορεύω:  </p>
        <p><a>2.211</a>  ἤδη γὰρ τὰ ἴσασι θεοὶ καὶ πάντες Ἀχαιοί.  </p>
        <p><a>2.212</a>  ἀλλ᾽ ἄγε μοι δότε νῆα θοὴν καὶ εἴκοσ᾽ ἑταίρους,  </p>
        <p><a>2.213</a>  οἵ κέ μοι ἔνθα καὶ ἔνθα διαπρήσσωσι κέλευθον.  </p>
        <p><a>2.214</a>  εἶμι γὰρ ἐς Σπάρτην τε καὶ ἐς Πύλον ἠμαθόεντα  </p>
        <p><a>2.215</a>  νόστον πευσόμενος πατρὸς δὴν οἰχομένοιο,  </p>
        <p><a>2.216</a>  ἤν τίς μοι εἴπῃσι βροτῶν ἢ ὄσσαν ἀκούσω  </p>
        <p><a>2.217</a>  ἐκ Διός, ἥ τε μάλιστα φέρει κλέος ἀνθρώποισιν:  </p>
        <p><a>2.218</a>  εἰ μέν κεν πατρὸς βίοτον καὶ νόστον ἀκούσω,  </p>
        <p><a>2.219</a>  ἦ τ᾽ ἄν, τρυχόμενός περ, ἔτι τλαίην ἐνιαυτόν:  </p>
        <p><a>2.220</a>  εἰ δέ κε τεθνηῶτος ἀκούσω μηδ᾽ ἔτ᾽ ἐόντος,  </p>
        <p><a>2.221</a>  νοστήσας δὴ ἔπειτα φίλην ἐς πατρίδα γαῖαν  </p>
        <p><a>2.222</a>  σῆμά τέ οἱ χεύω καὶ ἐπὶ κτέρεα κτερεΐξω  </p>
        <p><a>2.223</a>  πολλὰ μάλ᾽, ὅσσα ἔοικε, καὶ ἀνέρι μητέρα δώσω.  </p>
        <p><a>2.224</a>  ἦ τοι ὅ γ᾽ ὣς εἰπὼν κατ᾽ ἄρ᾽ ἕζετο, τοῖσι δ᾽ ἀνέστη  </p>
        <p><a>2.225</a>  Μέντωρ, ὅς ῥ᾽ Ὀδυσῆος ἀμύμονος ἦεν ἑταῖρος,  </p>
        <p><a>2.226</a>  καὶ οἱ ἰὼν ἐν νηυσὶν ἐπέτρεπεν οἶκον ἅπαντα,  </p>
        <p><a>2.227</a>  πείθεσθαί τε γέροντι καὶ ἔμπεδα πάντα φυλάσσειν:  </p>
        <p><a>2.228</a>  ὅ σφιν ἐὺ φρονέων ἀγορήσατο καὶ μετέειπεν:  </p>
        <p><a>2.229</a>  κέκλυτε δὴ νῦν μευ, Ἰθακήσιοι, ὅττι κεν εἴπω:  </p>
        <p><a>2.230</a>  μή τις ἔτι πρόφρων ἀγανὸς καὶ ἤπιος ἔστω  </p>
        <p><a>2.231</a>  σκηπτοῦχος βασιλεύς, μηδὲ φρεσὶν αἴσιμα εἰδώς,  </p>
        <p><a>2.232</a>  ἀλλ᾽ αἰεὶ χαλεπός τ᾽ εἴη καὶ αἴσυλα ῥέζοι:  </p>
        <p><a>2.233</a>  ὡς οὔ τις μέμνηται Ὀδυσσῆος θείοιο  </p>
        <p><a>2.234</a>  λαῶν οἷσιν ἄνασσε, πατὴρ δ᾽ ὣς ἤπιος ἦεν.  </p>
        <p><a>2.235</a>  ἀλλ᾽ ἦ τοι μνηστῆρας ἀγήνορας οὔ τι μεγαίρω  </p>
        <p><a>2.236</a>  ἔρδειν ἔργα βίαια κακορραφίῃσι νόοιο:  </p>
        <p><a>2.237</a>  σφὰς γὰρ παρθέμενοι κεφαλὰς κατέδουσι βιαίως  </p>
        <p><a>2.238</a>  οἶκον Ὀδυσσῆος, τὸν δ᾽ οὐκέτι φασὶ νέεσθαι.  </p>
        <p><a>2.239</a>  νῦν δ᾽ ἄλλῳ δήμῳ νεμεσίζομαι, οἷον ἅπαντες  </p>
        <p><a>2.240</a>  ἧσθ᾽ ἄνεῳ, ἀτὰρ οὔ τι καθαπτόμενοι ἐπέεσσι  </p>
        <p><a>2.241</a>  παύρους μνηστῆρας καταπαύετε πολλοὶ ἐόντες.  </p>
        <p><a>2.242</a>  τὸν δ᾽ Εὐηνορίδης Λειώκριτος ἀντίον ηὔδα:  </p>
        <p><a>2.243</a>  Μέντορ ἀταρτηρέ, φρένας ἠλεέ, ποῖον ἔειπες  </p>
        <p><a>2.244</a>  ἡμέας ὀτρύνων καταπαυέμεν. ἀργαλέον δὲ  </p>
        <p><a>2.245</a>  ἀνδράσι καὶ πλεόνεσσι μαχήσασθαι περὶ δαιτί.  </p>
        <p><a>2.246</a>  εἴ περ γάρ κ᾽ Ὀδυσεὺς Ἰθακήσιος αὐτὸς ἐπελθὼν  </p>
        <p><a>2.247</a>  δαινυμένους κατὰ δῶμα ἑὸν μνηστῆρας ἀγαυοὺς  </p>
        <p><a>2.248</a>  ἐξελάσαι μεγάροιο μενοινήσει᾽ ἐνὶ θυμῷ,  </p>
        <p><a>2.249</a>  οὔ κέν οἱ κεχάροιτο γυνή, μάλα περ χατέουσα,  </p>
        <p><a>2.250</a>  ἐλθόντ᾽, ἀλλά κεν αὐτοῦ ἀεικέα πότμον ἐπίσποι,  </p>
        <p><a>2.251</a>  εἰ πλεόνεσσι μάχοιτο: σὺ δ᾽ οὐ κατὰ μοῖραν ἔειπες.  </p>
        <p><a>2.252</a>  ἀλλ᾽ ἄγε, λαοὶ μὲν σκίδνασθ᾽ ἐπὶ ἔργα ἕκαστος,  </p>
        <p><a>2.253</a>  τούτῳ δ᾽ ὀτρυνέει Μέντωρ ὁδὸν ἠδ᾽ Ἁλιθέρσης,  </p>
        <p><a>2.254</a>  οἵ τέ οἱ ἐξ ἀρχῆς πατρώιοί εἰσιν ἑταῖροι.  </p>
        <p><a>2.255</a>  ἀλλ᾽ ὀίω, καὶ δηθὰ καθήμενος ἀγγελιάων  </p>
        <p><a>2.256</a>  πεύσεται εἰν Ἰθάκῃ, τελέει δ᾽ ὁδὸν οὔ ποτε ταύτην.  </p>
        <p><a>2.257</a>  ὣς ἄρ᾽ ἐφώνησεν, λῦσεν δ᾽ ἀγορὴν αἰψηρήν.  </p>
        <p><a>2.258</a>  οἱ μὲν ἄρ᾽ ἐσκίδναντο ἑὰ πρὸς δώμαθ᾽ ἕκαστος,  </p>
        <p><a>2.259</a>  μνηστῆρες δ᾽ ἐς δώματ᾽ ἴσαν θείου Ὀδυσῆος.  </p>
        <p><a>2.260</a>  Τηλέμαχος δ᾽ ἀπάνευθε κιὼν ἐπὶ θῖνα θαλάσσης,  </p>
        <p><a>2.261</a>  χεῖρας νιψάμενος πολιῆς ἁλὸς εὔχετ᾽ Ἀθήνῃ:  </p>
        <p><a>2.262</a>  κλῦθί μευ, ὃ χθιζὸς θεὸς ἤλυθες ἡμέτερον δῶ  </p>
        <p><a>2.263</a>  καὶ μ᾽ ἐν νηὶ κέλευσας ἐπ᾽ ἠεροειδέα πόντον  </p>
        <p><a>2.264</a>  νόστον πευσόμενον πατρὸς δὴν οἰχομένοιο  </p>
        <p><a>2.265</a>  ἔρχεσθαι: τὰ δὲ πάντα διατρίβουσιν Ἀχαιοί,  </p>
        <p><a>2.266</a>  μνηστῆρες δὲ μάλιστα κακῶς ὑπερηνορέοντες.  </p>
        <p><a>2.267</a>  ὣς ἔφατ᾽ εὐχόμενος, σχεδόθεν δέ οἱ ἦλθεν Ἀθήνη,  </p>
        <p><a>2.268</a>  Μέντορι εἰδομένη ἠμὲν δέμας ἠδὲ καὶ αὐδήν,  </p>
        <p><a>2.269</a>  καί μιν φωνήσασ᾽ ἔπεα πτερόεντα προσηύδα:  </p>
        <p><a>2.270</a>  Τηλέμαχ᾽, οὐδ᾽ ὄπιθεν κακὸς ἔσσεαι οὐδ᾽ ἀνοήμων,  </p>
        <p><a>2.271</a>  εἰ δή τοι σοῦ πατρὸς ἐνέστακται μένος ἠύ,  </p>
        <p><a>2.272</a>  οἷος κεῖνος ἔην τελέσαι ἔργον τε ἔπος τε:  </p>
        <p><a>2.273</a>  οὔ τοι ἔπειθ᾽ ἁλίη ὁδὸς ἔσσεται οὐδ᾽ ἀτέλεστος.  </p>
        <p><a>2.274</a>  εἰ δ᾽ οὐ κείνου γ᾽ ἐσσὶ γόνος καὶ Πηνελοπείης,  </p>
        <p><a>2.275</a>  οὐ σέ γ᾽ ἔπειτα ἔολπα τελευτήσειν, ἃ μενοινᾷς.  </p>
        <p><a>2.276</a>  παῦροι γάρ τοι παῖδες ὁμοῖοι πατρὶ πέλονται,  </p>
        <p><a>2.277</a>  οἱ πλέονες κακίους, παῦροι δέ τε πατρὸς ἀρείους.  </p>
        <p><a>2.278</a>  ἀλλ᾽ ἐπεὶ οὐδ᾽ ὄπιθεν κακὸς ἔσσεαι οὐδ᾽ ἀνοήμων,  </p>
        <p><a>2.279</a>  οὐδέ σε πάγχυ γε μῆτις Ὀδυσσῆος προλέλοιπεν,  </p>
        <p><a>2.280</a>  ἐλπωρή τοι ἔπειτα τελευτῆσαι τάδε ἔργα.  </p>
        <p><a>2.281</a>  τῶ νῦν μνηστήρων μὲν ἔα βουλήν τε νόον τε  </p>
        <p><a>2.282</a>  ἀφραδέων, ἐπεὶ οὔ τι νοήμονες οὐδὲ δίκαιοι:  </p>
        <p><a>2.283</a>  οὐδέ τι ἴσασιν θάνατον καὶ κῆρα μέλαιναν,  </p>
        <p><a>2.284</a>  ὃς δή σφι σχεδόν ἐστιν, ἐπ᾽ ἤματι πάντας ὀλέσθαι.  </p>
        <p><a>2.285</a>  σοὶ δ᾽ ὁδὸς οὐκέτι δηρὸν ἀπέσσεται ἣν σὺ μενοινᾷς:  </p>
        <p><a>2.286</a>  τοῖος γάρ τοι ἑταῖρος ἐγὼ πατρώιός εἰμι,  </p>
        <p><a>2.287</a>  ὅς τοι νῆα θοὴν στελέω καὶ ἅμ᾽ ἕψομαι αὐτός.  </p>
        <p><a>2.288</a>  ἀλλὰ σὺ μὲν πρὸς δώματ᾽ ἰὼν μνηστῆρσιν ὁμίλει,  </p>
        <p><a>2.289</a>  ὅπλισσόν τ᾽ ἤια καὶ ἄγγεσιν ἄρσον ἅπαντα,  </p>
        <p><a>2.290</a>  οἶνον ἐν ἀμφιφορεῦσι, καὶ ἄλφιτα, μυελὸν ἀνδρῶν,  </p>
        <p><a>2.291</a>  δέρμασιν ἐν πυκινοῖσιν: ἐγὼ δ᾽ ἀνὰ δῆμον ἑταίρους  </p>
        <p><a>2.292</a>  αἶψ᾽ ἐθελοντῆρας συλλέξομαι. εἰσὶ δὲ νῆες  </p>
        <p><a>2.293</a>  πολλαὶ ἐν ἀμφιάλῳ Ἰθάκῃ, νέαι ἠδὲ παλαιαί:  </p>
        <p><a>2.294</a>  τάων μέν τοι ἐγὼν ἐπιόψομαι ἥ τις ἀρίστη,  </p>
        <p><a>2.295</a>  ὦκα δ᾽ ἐφοπλίσσαντες ἐνήσομεν εὐρέι πόντῳ.  </p>
        <p><a>2.296</a>  ὣς φάτ᾽ Ἀθηναίη κούρη Διός: οὐδ᾽ ἄρ᾽ ἔτι δὴν  </p>
        <p><a>2.297</a>  Τηλέμαχος παρέμιμνεν, ἐπεὶ θεοῦ ἔκλυεν αὐδήν.  </p>
        <p><a>2.298</a>  βῆ δ᾽ ἰέναι πρὸς δῶμα, φίλον τετιημένος ἦτορ,  </p>
        <p><a>2.299</a>  εὗρε δ᾽ ἄρα μνηστῆρας ἀγήνορας ἐν μεγάροισιν,  </p>
        <p><a>2.300</a>  αἶγας ἀνιεμένους σιάλους θ᾽ εὕοντας ἐν αὐλῇ.  </p>
        <p><a>2.301</a>  Ἀντίνοος δ᾽ ἰθὺς γελάσας κίε Τηλεμάχοιο,  </p>
        <p><a>2.302</a>  ἔν τ᾽ ἄρα οἱ φῦ χειρί, ἔπος τ᾽ ἔφατ᾽ ἔκ τ᾽ ὀνόμαζε:  </p>
        <p><a>2.303</a>  Τηλέμαχ᾽ ὑψαγόρη, μένος ἄσχετε, μή τί τοι ἄλλο  </p>
        <p><a>2.304</a>  ἐν στήθεσσι κακὸν μελέτω ἔργον τε ἔπος τε,  </p>
        <p><a>2.305</a>  ἀλλά μοι ἐσθιέμεν καὶ πινέμεν, ὡς τὸ πάρος περ.  </p>
        <p><a>2.306</a>  ταῦτα δέ τοι μάλα πάντα τελευτήσουσιν Ἀχαιοί,  </p>
        <p><a>2.307</a>  νῆα καὶ ἐξαίτους ἐρέτας, ἵνα θᾶσσον ἵκηαι  </p>
        <p><a>2.308</a>  ἐς Πύλον ἠγαθέην μετ᾽ ἀγαυοῦ πατρὸς ἀκουήν.  </p>
        <p><a>2.309</a>  τὸν δ᾽ αὖ Τηλέμαχος πεπνυμένος ἀντίον ηὔδα:  </p>
        <p><a>2.310</a>  Ἀντίνο᾽, οὔ πως ἔστιν ὑπερφιάλοισι μεθ᾽ ὑμῖν  </p>
        <p><a>2.311</a>  δαίνυσθαί τ᾽ ἀκέοντα καὶ εὐφραίνεσθαι ἕκηλον.  </p>
        <p><a>2.312</a>  ἦ οὐχ ἅλις ὡς τὸ πάροιθεν ἐκείρετε πολλὰ καὶ ἐσθλὰ  </p>
        <p><a>2.313</a>  κτήματ᾽ ἐμά, μνηστῆρες, ἐγὼ δ᾽ ἔτι νήπιος ἦα;  </p>
        <p><a>2.314</a>  νῦν δ᾽ ὅτε δὴ μέγας εἰμὶ καὶ ἄλλων μῦθον ἀκούων  </p>
        <p><a>2.315</a>  πυνθάνομαι, καὶ δή μοι ἀέξεται ἔνδοθι θυμός,  </p>
        <p><a>2.316</a>  πειρήσω, ὥς κ᾽ ὔμμι κακὰς ἐπὶ κῆρας ἰήλω,  </p>
        <p><a>2.317</a>  ἠὲ Πύλονδ᾽ ἐλθών, ἢ αὐτοῦ τῷδ᾽ ἐνὶ δήμῳ.  </p>
        <p><a>2.318</a>  εἶμι μέν, οὐδ᾽ ἁλίη ὁδὸς ἔσσεται ἣν ἀγορεύω,  </p>
        <p><a>2.319</a>  ἔμπορος: οὐ γὰρ νηὸς ἐπήβολος οὐδ᾽ ἐρετάων  </p>
        <p><a>2.320</a>  γίγνομαι: ὥς νύ που ὔμμιν ἐείσατο κέρδιον εἶναι.  </p>
        <p><a>2.321</a>  ἦ ῥα, καὶ ἐκ χειρὸς χεῖρα σπάσατ᾽ Ἀντινόοιο  </p>
        <p><a>2.322</a>  ῥεῖα: μνηστῆρες δὲ δόμον κάτα δαῖτα πένοντο.  </p>
        <p><a>2.323</a>  οἱ δ᾽ ἐπελώβευον καὶ ἐκερτόμεον ἐπέεσσιν.  </p>
        <p><a>2.324</a>  ὧδε δέ τις εἴπεσκε νέων ὑπερηνορεόντων:  </p>
        <p><a>2.325</a>  ἦ μάλα Τηλέμαχος φόνον ἡμῖν μερμηρίζει.  </p>
        <p><a>2.326</a>  ἤ τινας ἐκ Πύλου ἄξει ἀμύντορας ἠμαθόεντος  </p>
        <p><a>2.327</a>  ἢ ὅ γε καὶ Σπάρτηθεν, ἐπεί νύ περ ἵεται αἰνῶς:  </p>
        <p><a>2.328</a>  ἠὲ καὶ εἰς Ἐφύρην ἐθέλει, πίειραν ἄρουραν,  </p>
        <p><a>2.329</a>  ἐλθεῖν, ὄφρ᾽ ἔνθεν θυμοφθόρα φάρμακ᾽ ἐνείκῃ,  </p>
        <p><a>2.330</a>  ἐν δὲ βάλῃ κρητῆρι καὶ ἡμέας πάντας ὀλέσσῃ.  </p>
        <p><a>2.331</a>  ἄλλος δ᾽ αὖτ᾽ εἴπεσκε νέων ὑπερηνορεόντων:  </p>
        <p><a>2.332</a>  τίς δ᾽ οἶδ᾽, εἴ κε καὶ αὐτὸς ἰὼν κοίλης ἐπὶ νηὸς  </p>
        <p><a>2.333</a>  τῆλε φίλων ἀπόληται ἀλώμενος ὥς περ Ὀδυσσεύς;  </p>
        <p><a>2.334</a>  οὕτω κεν καὶ μᾶλλον ὀφέλλειεν πόνον ἄμμιν:  </p>
        <p><a>2.335</a>  κτήματα γάρ κεν πάντα δασαίμεθα, οἰκία δ᾽ αὖτε  </p>
        <p><a>2.336</a>  τούτου μητέρι δοῖμεν ἔχειν ἠδ᾽ ὅς τις ὀπυίοι.  </p>
        <p><a>2.337</a>  ὣς φάν, ὁ δ᾽ ὑψόροφον θάλαμον κατεβήσετο πατρὸς  </p>
        <p><a>2.338</a>  εὐρύν, ὅθι νητὸς χρυσὸς καὶ χαλκὸς ἔκειτο  </p>
        <p><a>2.339</a>  ἐσθής τ᾽ ἐν χηλοῖσιν ἅλις τ᾽ ἐυῶδες ἔλαιον:  </p>
        <p><a>2.340</a>  ἐν δὲ πίθοι οἴνοιο παλαιοῦ ἡδυπότοιο  </p>
        <p><a>2.341</a>  ἕστασαν, ἄκρητον θεῖον ποτὸν ἐντὸς ἔχοντες,  </p>
        <p><a>2.342</a>  ἑξείης ποτὶ τοῖχον ἀρηρότες, εἴ ποτ᾽ Ὀδυσσεὺς  </p>
        <p><a>2.343</a>  οἴκαδε νοστήσειε καὶ ἄλγεα πολλὰ μογήσας.  </p>
        <p><a>2.344</a>  κληισταὶ δ᾽ ἔπεσαν σανίδες πυκινῶς ἀραρυῖαι,  </p>
        <p><a>2.345</a>  δικλίδες: ἐν δὲ γυνὴ ταμίη νύκτας τε καὶ ἦμαρ  </p>
        <p><a>2.346</a>  ἔσχ᾽, ἣ πάντ᾽ ἐφύλασσε νόου πολυϊδρείῃσιν,  </p>
        <p><a>2.347</a>  Εὐρύκλει᾽, Ὦπος θυγάτηρ Πεισηνορίδαο.  </p>
        <p><a>2.348</a>  τὴν τότε Τηλέμαχος προσέφη θαλαμόνδε καλέσσας:  </p>
        <p><a>2.349</a>  μαῖ᾽, ἄγε δή μοι οἶνον ἐν ἀμφιφορεῦσιν ἄφυσσον  </p>
        <p><a>2.350</a>  ἡδύν, ὅτις μετὰ τὸν λαρώτατος ὃν σὺ φυλάσσεις  </p>
        <p><a>2.351</a>  κεῖνον ὀιομένη τὸν κάμμορον, εἴ ποθεν ἔλθοι  </p>
        <p><a>2.352</a>  διογενὴς Ὀδυσεὺς θάνατον καὶ κῆρας ἀλύξας.  </p>
        <p><a>2.353</a>  δώδεκα δ᾽ ἔμπλησον καὶ πώμασιν ἄρσον ἅπαντας.  </p>
        <p><a>2.354</a>  ἐν δέ μοι ἄλφιτα χεῦον ἐϋρραφέεσσι δοροῖσιν:  </p>
        <p><a>2.355</a>  εἴκοσι δ᾽ ἔστω μέτρα μυληφάτου ἀλφίτου ἀκτῆς.  </p>
        <p><a>2.356</a>  αὐτὴ δ᾽ οἴη ἴσθι: τὰ δ᾽ ἁθρόα πάντα τετύχθω:  </p>
        <p><a>2.357</a>  ἑσπέριος γὰρ ἐγὼν αἱρήσομαι, ὁππότε κεν δὴ  </p>
        <p><a>2.358</a>  μήτηρ εἰς ὑπερῷ᾽ ἀναβῇ κοίτου τε μέδηται.  </p>
        <p><a>2.359</a>  εἶμι γὰρ ἐς Σπάρτην τε καὶ ἐς Πύλον ἠμαθόεντα  </p>
        <p><a>2.360</a>  νόστον πευσόμενος πατρὸς φίλου, ἤν που ἀκούσω.  </p>
        <p><a>2.361</a>  ὣς φάτο, κώκυσεν δὲ φίλη τροφὸς Εὐρύκλεια,  </p>
        <p><a>2.362</a>  καί ῥ᾽ ὀλοφυρομένη ἔπεα πτερόεντα προσηύδα:  </p>
        <p><a>2.363</a>  τίπτε δέ τοι, φίλε τέκνον, ἐνὶ φρεσὶ τοῦτο νόημα  </p>
        <p><a>2.364</a>  ἔπλετο; πῇ δ᾽ ἐθέλεις ἰέναι πολλὴν ἐπὶ γαῖαν  </p>
        <p><a>2.365</a>  μοῦνος ἐὼν ἀγαπητός;  ὁ δ᾽ ὤλετο τηλόθι πάτρης  </p>
        <p><a>2.366</a>  διογενὴς Ὀδυσεὺς ἀλλογνώτῳ ἐνὶ δήμῳ.  </p>
        <p><a>2.367</a>  οἱ δέ τοι αὐτίκ᾽ ἰόντι κακὰ φράσσονται ὀπίσσω,  </p>
        <p><a>2.368</a>  ὥς κε δόλῳ φθίῃς, τάδε δ᾽ αὐτοὶ πάντα δάσονται.  </p>
        <p><a>2.369</a>  ἀλλὰ μέν᾽ αὖθ᾽ ἐπὶ σοῖσι καθήμενος: οὐδέ τί σε χρὴ  </p>
        <p><a>2.370</a>  πόντον ἐπ᾽ ἀτρύγετον κακὰ πάσχειν οὐδ᾽ ἀλάλησθαι.  </p>
        <p><a>2.371</a>  τὴν δ᾽ αὖ Τηλέμαχος πεπνυμένος ἀντίον ηὔδα:  </p>
        <p><a>2.372</a>  θάρσει, μαῖ᾽, ἐπεὶ οὔ τοι ἄνευ θεοῦ ἥδε γε βουλή.  </p>
        <p><a>2.373</a>  ἀλλ᾽ ὄμοσον μὴ μητρὶ φίλῃ τάδε μυθήσασθαι,  </p>
        <p><a>2.374</a>  πρίν γ᾽ ὅτ᾽ ἂν ἑνδεκάτη τε δυωδεκάτη τε γένηται,  </p>
        <p><a>2.375</a>  ἢ αὐτὴν ποθέσαι καὶ ἀφορμηθέντος ἀκοῦσαι,  </p>
        <p><a>2.376</a>  ὡς ἂν μὴ κλαίουσα κατὰ χρόα καλὸν ἰάπτῃ.  </p>
        <p><a>2.377</a>  ὣς ἄρ᾽ ἔφη, γρῆυς δὲ θεῶν μέγαν ὅρκον ἀπώμνυ.  </p>
        <p><a>2.378</a>  αὐτὰρ ἐπεί ῥ᾽ ὄμοσέν τε τελεύτησέν τε τὸν ὅρκον,  </p>
        <p><a>2.379</a>  αὐτίκ᾽ ἔπειτά οἱ οἶνον ἐν ἀμφιφορεῦσιν ἄφυσσεν,  </p>
        <p><a>2.380</a>  ἐν δέ οἱ ἄλφιτα χεῦεν ἐϋρραφέεσσι δοροῖσι.  </p>
        <p><a>2.381</a>  Τηλέμαχος δ᾽ ἐς δώματ᾽ ἰὼν μνηστῆρσιν ὁμίλει.  </p>
        <p><a>2.382</a>  ἔνθ᾽ αὖτ᾽ ἄλλ᾽ ἐνόησε θεά, γλαυκῶπις Ἀθήνη.  </p>
        <p><a>2.383</a>  Τηλεμάχῳ ἐικυῖα κατὰ πτόλιν ᾤχετο πάντῃ,  </p>
        <p><a>2.384</a>  καί ῥα ἑκάστῳ φωτὶ παρισταμένη φάτο μῦθον,  </p>
        <p><a>2.385</a>  ἑσπερίους δ᾽ ἐπὶ νῆα θοὴν ἀγέρεσθαι ἀνώγει.  </p>
        <p><a>2.386</a>  ἡ δ᾽ αὖτε Φρονίοιο Νοήμονα φαίδιμον υἱὸν  </p>
        <p><a>2.387</a>  ᾔτεε νῆα θοήν: ὁ δέ οἱ πρόφρων ὑπέδεκτο.  </p>
        <p><a>2.388</a>  δύσετό τ᾽ ἠέλιος σκιόωντό τε πᾶσαι ἀγυιαί,  </p>
        <p><a>2.389</a>  καὶ τότε νῆα θοὴν ἅλαδ᾽ εἴρυσε, πάντα δ᾽ ἐν αὐτῇ  </p>
        <p><a>2.390</a>  ὅπλ᾽ ἐτίθει, τά τε νῆες ἐύσσελμοι φορέουσι.  </p>
        <p><a>2.391</a>  στῆσε δ᾽ ἐπ᾽ ἐσχατιῇ λιμένος, περὶ δ᾽ ἐσθλοὶ ἑταῖροι  </p>
        <p><a>2.392</a>  ἁθρόοι ἠγερέθοντο: θεὰ δ᾽ ὤτρυνεν ἕκαστον.  </p>
        <p><a>2.393</a>  ἔνθ᾽ αὖτ᾽ ἄλλ᾽ ἐνόησε θεά, γλαυκῶπις Ἀθήνη.  </p>
        <p><a>2.394</a>  βῆ ῤ᾽ ἰέναι πρὸς δώματ᾽ Ὀδυσσῆος θείοιο:  </p>
        <p><a>2.395</a>  ἔνθα μνηστήρεσσιν ἐπὶ γλυκὺν ὕπνον ἔχευε,  </p>
        <p><a>2.396</a>  πλάζε δὲ πίνοντας, χειρῶν δ᾽ ἔκβαλλε κύπελλα.  </p>
        <p><a>2.397</a>  οἱ δ᾽ εὕδειν ὤρνυντο κατὰ πτόλιν, οὐδ᾽ ἄρ᾽ ἔτι δὴν  </p>
        <p><a>2.398</a>  ἥατ᾽, ἐπεί σφισιν ὕπνος ἐπὶ βλεφάροισιν ἔπιπτεν.  </p>
        <p><a>2.399</a>  αὐτὰρ Τηλέμαχον προσέφη γλαυκῶπις Ἀθήνη  </p>
        <p><a>2.400</a>  ἐκπροκαλεσσαμένη μεγάρων ἐὺ ναιεταόντων,  </p>
        <p><a>2.401</a>  Μέντορι εἰδομένη ἠμὲν δέμας ἠδὲ καὶ αὐδήν:  </p>
        <p><a>2.402</a>  Τηλέμαχ᾽, ἤδη μέν τοι ἐυκνήμιδες ἑταῖροι  </p>
        <p><a>2.403</a>  ἥατ᾽ ἐπήρετμοι τὴν σὴν ποτιδέγμενοι ὁρμήν:  </p>
        <p><a>2.404</a>  ἀλλ᾽ ἴομεν, μὴ δηθὰ διατρίβωμεν ὁδοῖο.  </p>
        <p><a>2.405</a>  ὣς ἄρα φωνήσασ᾽ ἡγήσατο Παλλὰς Ἀθήνη  </p>
        <p><a>2.406</a>  καρπαλίμως: ὁ δ᾽ ἔπειτα μετ᾽ ἴχνια βαῖνε θεοῖο.  </p>
        <p><a>2.407</a>  αὐτὰρ ἐπεί ῥ᾽ ἐπὶ νῆα κατήλυθον ἠδὲ θάλασσαν,  </p>
        <p><a>2.408</a>  εὗρον ἔπειτ᾽ ἐπὶ θινὶ κάρη κομόωντας ἑταίρους.  </p>
        <p><a>2.409</a>  τοῖσι δὲ καὶ μετέειφ᾽ ἱερὴ ἲς Τηλεμάχοιο:  </p>
        <p><a>2.410</a>  δεῦτε, φίλοι, ἤια φερώμεθα: πάντα γὰρ ἤδη  </p>
        <p><a>2.411</a>  ἁθρό᾽ ἐνὶ μεγάρῳ. μήτηρ δ᾽ ἐμὴ οὔ τι πέπυσται,  </p>
        <p><a>2.412</a>  οὐδ᾽ ἄλλαι δμωαί, μία δ᾽ οἴη μῦθον ἄκουσεν.  </p>
        <p><a>2.413</a>  ὣς ἄρα φωνήσας ἡγήσατο, τοὶ δ᾽ ἅμ᾽ ἕποντο.  </p>
        <p><a>2.414</a>  οἱ δ᾽ ἄρα πάντα φέροντες ἐυσσέλμῳ ἐπὶ νηὶ  </p>
        <p><a>2.415</a>  κάτθεσαν, ὡς ἐκέλευσεν Ὀδυσσῆος φίλος υἱός.  </p>
        <p><a>2.416</a>  ἂν δ᾽ ἄρα Τηλέμαχος νηὸς βαῖν᾽, ἦρχε δ᾽ Ἀθήνη,  </p>
        <p><a>2.417</a>  νηὶ δ᾽ ἐνὶ πρυμνῇ κατ᾽ ἄρ᾽ ἕζετο: ἄγχι δ᾽ ἄρ᾽ αὐτῆς  </p>
        <p><a>2.418</a>  ἕζετο Τηλέμαχος. τοὶ δὲ πρυμνήσι᾽ ἔλυσαν,  </p>
        <p><a>2.419</a>  ἂν δὲ καὶ αὐτοὶ βάντες ἐπὶ κληῖσι καθῖζον.  </p>
        <p><a>2.420</a>  τοῖσιν δ᾽ ἴκμενον οὖρον ἵει γλαυκῶπις Ἀθήνη,  </p>
        <p><a>2.421</a>  ἀκραῆ Ζέφυρον, κελάδοντ᾽ ἐπὶ οἴνοπα πόντον.  </p>
        <p><a>2.422</a>  Τηλέμαχος δ᾽ ἑτάροισιν ἐποτρύνας ἐκέλευσεν  </p>
        <p><a>2.423</a>  ὅπλων ἅπτεσθαι: τοὶ δ᾽ ὀτρύνοντος ἄκουσαν.  </p>
        <p><a>2.424</a>  ἱστὸν δ᾽ εἰλάτινον κοίλης ἔντοσθε μεσόδμης  </p>
        <p><a>2.425</a>  στῆσαν ἀείραντες, κατὰ δὲ προτόνοισιν ἔδησαν,  </p>
        <p><a>2.426</a>  ἕλκον δ᾽ ἱστία λευκὰ ἐυστρέπτοισι βοεῦσιν.  </p>
        <p><a>2.427</a>  ἔπρησεν δ᾽ ἄνεμος μέσον ἱστίον, ἀμφὶ δὲ κῦμα  </p>
        <p><a>2.428</a>  στείρῃ πορφύρεον μεγάλ᾽ ἴαχε νηὸς ἰούσης:  </p>
        <p><a>2.429</a>  ἡ δ᾽ ἔθεεν κατὰ κῦμα διαπρήσσουσα κέλευθον.  </p>
        <p><a>2.430</a>  δησάμενοι δ᾽ ἄρα ὅπλα θοὴν ἀνὰ νῆα μέλαιναν  </p>
        <p><a>2.431</a>  στήσαντο κρητῆρας ἐπιστεφέας οἴνοιο,  </p>
        <p><a>2.432</a>  λεῖβον δ᾽ ἀθανάτοισι θεοῖς αἰειγενέτῃσιν,  </p>
        <p><a>2.433</a>  ἐκ πάντων δὲ μάλιστα Διὸς γλαυκώπιδι κούρῃ.  </p>
        <p><a>2.434</a>  παννυχίη μέν ῥ᾽ ἥ γε καὶ ἠῶ πεῖρε κέλευθον.  </p>
    </div>
    <div class="bk">
        <h4 class="latin">ΟΔΥΣΣΕΙΑΣ γ</h4>
        <p><a>3.1</a>  Ἠέλιος δ᾽ ἀνόρουσε, λιπὼν περικαλλέα λίμνην,  </p>
        <p><a>3.2</a>  οὐρανὸν ἐς πολύχαλκον, ἵν᾽ ἀθανάτοισι φαείνοι  </p>
        <p><a>3.3</a>  καὶ θνητοῖσι βροτοῖσιν ἐπὶ ζείδωρον ἄρουραν:  </p>
        <p><a>3.4</a>  οἱ δὲ Πύλον, Νηλῆος ἐυκτίμενον πτολίεθρον,  </p>
        <p><a>3.5</a>  ἷξον: τοὶ δ᾽ ἐπὶ θινὶ θαλάσσης ἱερὰ ῥέζον,  </p>
        <p><a>3.6</a>  ταύρους παμμέλανας, ἐνοσίχθονι κυανοχαίτῃ.  </p>
        <p><a>3.7</a>  ἐννέα δ᾽ ἕδραι ἔσαν, πεντακόσιοι δ᾽ ἐν ἑκάστῃ  </p>
        <p><a>3.8</a>  ἥατο καὶ προύχοντο ἑκάστοθι ἐννέα ταύρους.  </p>
        <p><a>3.9</a>  εὖθ᾽ οἱ σπλάγχνα πάσαντο, θεῷ δ᾽ ἐπὶ μηρί᾽ ἔκαιον,  </p>
        <p><a>3.10</a>  οἱ δ᾽ ἰθὺς κατάγοντο ἰδ᾽ ἱστία νηὸς ἐίσης  </p>
        <p><a>3.11</a>  στεῖλαν ἀείραντες, τὴν δ᾽ ὥρμισαν, ἐκ δ᾽ ἔβαν αὐτοί:  </p>
        <p><a>3.12</a>  ἐκ δ᾽ ἄρα Τηλέμαχος νηὸς βαῖν᾽, ἦρχε δ᾽ Ἀθήνη.  </p>
        <p><a>3.13</a>  τὸν προτέρη προσέειπε θεά, γλαυκῶπις Ἀθήνη:  </p>
        <p><a>3.14</a>  Τηλέμαχ᾽, οὐ μέν σε χρὴ ἔτ᾽ αἰδοῦς, οὐδ᾽ ἠβαιόν:  </p>
        <p><a>3.15</a>  τοὔνεκα γὰρ καὶ πόντον ἐπέπλως, ὄφρα πύθηαι  </p>
        <p><a>3.16</a>  πατρός, ὅπου κύθε γαῖα καὶ ὅν τινα πότμον ἐπέσπεν.  </p>
        <p><a>3.17</a>  ἀλλ᾽ ἄγε νῦν ἰθὺς κίε Νέστορος ἱπποδάμοιο:  </p>
        <p><a>3.18</a>  εἴδομεν ἥν τινα μῆτιν ἐνὶ στήθεσσι κέκευθε.  </p>
        <p><a>3.19</a>  λίσσεσθαι δέ μιν αὐτός, ὅπως νημερτέα εἴπῃ:  </p>
        <p><a>3.20</a>  ψεῦδος δ᾽ οὐκ ἐρέει: μάλα γὰρ πεπνυμένος ἐστί.  </p>
        <p><a>3.21</a>  τὴν δ᾽ αὖ Τηλέμαχος πεπνυμένος ἀντίον ηὔδα:  </p>
        <p><a>3.22</a>  Μέντορ, πῶς τ᾽ ἄρ᾽ ἴω; πῶς τ᾽ ἂρ προσπτύξομαι αὐτόν;  </p>
        <p><a>3.23</a>  οὐδέ τί πω μύθοισι πεπείρημαι πυκινοῖσιν:  </p>
        <p><a>3.24</a>  αἰδὼς δ᾽ αὖ νέον ἄνδρα γεραίτερον ἐξερέεσθαι.  </p>
        <p><a>3.25</a>  τὸν δ᾽ αὖτε προσέειπε θεά, γλαυκῶπις Ἀθήνη:  </p>
        <p><a>3.26</a>  Τηλέμαχ᾽, ἄλλα μὲν αὐτὸς ἐνὶ φρεσὶ σῇσι νοήσεις,  </p>
        <p><a>3.27</a>  ἄλλα δὲ καὶ δαίμων ὑποθήσεται: οὐ γὰρ ὀίω  </p>
        <p><a>3.28</a>  οὔ σε θεῶν ἀέκητι γενέσθαι τε τραφέμεν τε.  </p>
        <p><a>3.29</a>  ὣς ἄρα φωνήσασ᾽ ἡγήσατο Παλλὰς Ἀθήνη  </p>
        <p><a>3.30</a>  καρπαλίμως: ὁ δ᾽ ἔπειτα μετ᾽ ἴχνια βαῖνε θεοῖο.  </p>
        <p><a>3.31</a>  ἷξον δ᾽ ἐς Πυλίων ἀνδρῶν ἄγυρίν τε καὶ ἕδρας,  </p>
        <p><a>3.32</a>  ἔνθ᾽ ἄρα Νέστωρ ἧστο σὺν υἱάσιν, ἀμφὶ δ᾽ ἑταῖροι  </p>
        <p><a>3.33</a>  δαῖτ᾽ ἐντυνόμενοι κρέα τ᾽ ὤπτων ἄλλα τ᾽ ἔπειρον.  </p>
        <p><a>3.34</a>  οἱ δ᾽ ὡς οὖν ξείνους ἴδον, ἁθρόοι ἦλθον ἅπαντες,  </p>
        <p><a>3.35</a>  χερσίν τ᾽ ἠσπάζοντο καὶ ἑδριάασθαι ἄνωγον.  </p>
        <p><a>3.36</a>  πρῶτος Νεστορίδης Πεισίστρατος ἐγγύθεν ἐλθὼν  </p>
        <p><a>3.37</a>  ἀμφοτέρων ἕλε χεῖρα καὶ ἵδρυσεν παρὰ δαιτὶ  </p>
        <p><a>3.38</a>  κώεσιν ἐν μαλακοῖσιν ἐπὶ ψαμάθοις ἁλίῃσιν  </p>
        <p><a>3.39</a>  πάρ τε κασιγνήτῳ Θρασυμήδεϊ καὶ πατέρι ᾧ:  </p>
        <p><a>3.40</a>  δῶκε δ᾽ ἄρα σπλάγχνων μοίρας, ἐν δ᾽ οἶνον ἔχευεν  </p>
        <p><a>3.41</a>  χρυσείῳ δέπαϊ: δειδισκόμενος δὲ προσηύδα  </p>
        <p><a>3.42</a>  Παλλάδ᾽ Ἀθηναίην κούρην Διὸς αἰγιόχοιο:  </p>
        <p><a>3.43</a>  εὔχεο νῦν, ὦ ξεῖνε, Ποσειδάωνι ἄνακτι:  </p>
        <p><a>3.44</a>  τοῦ γὰρ καὶ δαίτης ἠντήσατε δεῦρο μολόντες.  </p>
        <p><a>3.45</a>  αὐτὰρ ἐπὴν σπείσῃς τε καὶ εὔξεαι, ἣ θέμις ἐστί,  </p>
        <p><a>3.46</a>  δὸς καὶ τούτῳ ἔπειτα δέπας μελιηδέος οἴνου  </p>
        <p><a>3.47</a>  σπεῖσαι, ἐπεὶ καὶ τοῦτον ὀίομαι ἀθανάτοισιν  </p>
        <p><a>3.48</a>  εὔχεσθαι: πάντες δὲ θεῶν χατέουσ᾽ ἄνθρωποι.  </p>
        <p><a>3.49</a>  ἀλλὰ νεώτερός ἐστιν, ὁμηλικίη δ᾽ ἐμοὶ αὐτῷ:  </p>
        <p><a>3.50</a>  τοὔνεκα σοὶ προτέρῳ δώσω χρύσειον ἄλεισον.  </p>
        <p><a>3.51</a>  ὣς εἰπὼν ἐν χειρὶ τίθει δέπας ἡδέος οἴνου:  </p>
        <p><a>3.52</a>  χαῖρε δ᾽ Ἀθηναίη πεπνυμένῳ ἀνδρὶ δικαίῳ,  </p>
        <p><a>3.53</a>  οὕνεκα οἷ προτέρῃ δῶκε χρύσειον ἄλεισον:  </p>
        <p><a>3.54</a>  αὐτίκα δ᾽ εὔχετο πολλὰ Ποσειδάωνι ἄνακτι:  </p>
        <p><a>3.55</a>  κλῦθι, Ποσείδαον γαιήοχε, μηδὲ μεγήρῃς  </p>
        <p><a>3.56</a>  ἡμῖν εὐχομένοισι τελευτῆσαι τάδε ἔργα.  </p>
        <p><a>3.57</a>  Νέστορι μὲν πρώτιστα καὶ υἱάσι κῦδος ὄπαζε,  </p>
        <p><a>3.58</a>  αὐτὰρ ἔπειτ᾽ ἄλλοισι δίδου χαρίεσσαν ἀμοιβὴν  </p>
        <p><a>3.59</a>  σύμπασιν Πυλίοισιν ἀγακλειτῆς ἑκατόμβης.  </p>
        <p><a>3.60</a>  δὸς δ᾽ ἔτι Τηλέμαχον καὶ ἐμὲ πρήξαντα νέεσθαι,  </p>
        <p><a>3.61</a>  οὕνεκα δεῦρ᾽ ἱκόμεσθα θοῇ σὺν νηὶ μελαίνῃ.  </p>
        <p><a>3.62</a>  ὣς ἄρ᾽ ἔπειτ᾽ ἠρᾶτο καὶ αὐτὴ πάντα τελεύτα.  </p>
        <p><a>3.63</a>  δῶκε δὲ Τηλεμάχῳ καλὸν δέπας ἀμφικύπελλον:  </p>
        <p><a>3.64</a>  ὣς δ᾽ αὔτως ἠρᾶτο Ὀδυσσῆος φίλος υἱός.  </p>
        <p><a>3.65</a>  οἱ δ᾽ ἐπεί ὤπτησαν κρέ᾽ ὑπέρτερα καὶ ἐρύσαντο,  </p>
        <p><a>3.66</a>  μοίρας δασσάμενοι δαίνυντ᾽ ἐρικυδέα δαῖτα.  </p>
        <p><a>3.67</a>  αὐτὰρ ἐπεὶ πόσιος καὶ ἐδητύος ἐξ ἔρον ἕντο,  </p>
        <p><a>3.68</a>  τοῖς ἄρα μύθων ἦρχε Γερήνιος ἱππότα Νέστωρ:  </p>
        <p><a>3.69</a>  νῦν δὴ κάλλίον ἐστι μεταλλῆσαι καὶ ἐρέσθαι  </p>
        <p><a>3.70</a>  ξείνους, οἱ τινές εἰσιν, ἐπεὶ τάρπησαν ἐδωδῆς.  </p>
        <p><a>3.71</a>  ὦ ξεῖνοι, τίνες ἐστέ; πόθεν πλεῖθ᾽ ὑγρὰ κέλευθα;  </p>
        <p><a>3.72</a>  ἤ τι κατά πρῆξιν ἦ μαψιδίως ἀλάλησθε  </p>
        <p><a>3.73</a>  οἷά τε ληιστῆρες ὑπεὶρ ἅλα, τοί τ᾽ ἀλόωνται  </p>
        <p><a>3.74</a>  ψυχὰς παρθέμενοι κακὸν ἀλλοδαποῖσι πέροντες;  </p>
        <p><a>3.75</a>  τὸν δ᾽ αὖ Τηλέμαχος πεπνυμένος ἀντίον ηὔδα  </p>
        <p><a>3.76</a>  θαρσήσας: αὐτὴ γὰρ ἐνὶ φρεσὶ θάρσος Ἀθήνη  </p>
        <p><a>3.77</a>  θῆχ᾽, ἵνα μιν περὶ πατρὸς ἀποιχομένοιο ἔροιτο  </p>
        <p><a>3.78</a>  ἠδ᾽ ἵνα μιν κλέος ἐσθλὸν ἐν ἀνθρώποισιν ἔχῃσιν:  </p>
        <p><a>3.79</a>  ὦ Νέστορ Νηληϊάδη, μέγα κῦδος Ἀχαιῶν,  </p>
        <p><a>3.80</a>  εἴρεαι ὁππόθεν εἰμέν: ἐγὼ δέ κέ τοι καταλέξω.  </p>
        <p><a>3.81</a>  ἡμεῖς ἐξ Ἰθάκης ὑπονηίου εἰλήλουθμεν:  </p>
        <p><a>3.82</a>  πρῆξις δ᾽ ἥδ᾽ ἰδίη, οὐ δήμιος, ἣν ἀγορεύω.  </p>
        <p><a>3.83</a>  πατρὸς ἐμοῦ κλέος εὐρὺ μετέρχομαι, ἤν  που ἀκούσω,  </p>
        <p><a>3.84</a>  δίου Ὀδυσσῆος ταλασίφρονος, ὅν ποτέ φασι  </p>
        <p><a>3.85</a>  σὺν σοὶ μαρνάμενον Τρώων πόλιν ἐξαλαπάξαι.  </p>
        <p><a>3.86</a>  ἄλλους μὲν γὰρ πάντας, ὅσοι Τρωσὶν πολέμιξον,  </p>
        <p><a>3.87</a>  πευθόμεθ᾽, ἧχι ἕκαστος ἀπώλετο λυγρῷ ὀλέθρῳ,  </p>
        <p><a>3.88</a>  κείνου δ᾽ αὖ καὶ ὄλεθρον ἀπευθέα θῆκε Κρονίων.  </p>
        <p><a>3.89</a>  οὐ γάρ τις δύναται σάφα εἰπέμεν ὁππόθ᾽ ὄλωλεν,  </p>
        <p><a>3.90</a>  εἴθ᾽ ὅ γ᾽ ἐπ᾽ ἠπείρου δάμη ἀνδράσι δυσμενέεσσιν,  </p>
        <p><a>3.91</a>  εἴτε καὶ ἐν πελάγει μετὰ κύμασιν Ἀμφιτρίτης.  </p>
        <p><a>3.92</a>  τοὔνεκα νῦν τὰ σὰ γούναθ᾽ ἱκάνομαι, αἴ κ᾽ ἐθέλῃσθα  </p>
        <p><a>3.93</a>  κείνου λυγρὸν ὄλεθρον ἐνισπεῖν, εἴ που ὄπωπας  </p>
        <p><a>3.94</a>  ὀφθαλμοῖσι τεοῖσιν ἢ ἄλλου μῦθον ἄκουσας  </p>
        <p><a>3.95</a>  πλαζομένου: πέρι γάρ μιν ὀιζυρὸν τέκε μήτηρ.  </p>
        <p><a>3.96</a>  μηδέ τί μ᾽ αἰδόμενος μειλίσσεο μηδ᾽ ἐλεαίρων,  </p>
        <p><a>3.97</a>  ἀλλ᾽ εὖ μοι κατάλεξον ὃπως ἤντησας ὀπωπῆς.  </p>
        <p><a>3.98</a>  λίσσομαι, εἴ ποτέ τοί τι πατὴρ ἐμός, ἐσθλὸς Ὀδυσσεύς,  </p>
        <p><a>3.99</a>  ἢ ἔπος ἠέ τι ἔργον ὑποστὰς ἐξετέλεσσε  </p>
        <p><a>3.100</a>  δήμῳ ἔνι Τρώων, ὅθι πάσχετε πήματ᾽ Ἀχαιοί,  </p>
        <p><a>3.101</a>  τῶν νῦν μοι μνῆσαι, καί μοι νημερτὲς ἐνίσπες.  </p>
        <p><a>3.102</a>  τὸν δ᾽ ἠμείβετ᾽ ἔπειτα Γερήνιος ἱππότα Νέστωρ:  </p>
        <p><a>3.103</a>  ὦ φίλ᾽, ἐπεί μ᾽ ἔμνησας ὀιζύος, ἥν ἐν ἐκείνῳ  </p>
        <p><a>3.104</a>  δήμῳ ἀνέτλημεν μένος ἄσχετοι υἷες Ἀχαιῶν,  </p>
        <p><a>3.105</a>  ἠμέν ὅσα ξὺν νηυσίν ἐπ᾽ ἠεροειδέα πόντον  </p>
        <p><a>3.106</a>  πλαζόμενοι κατὰ ληίδ᾽, ὅπῃ ἄρξειεν Ἀχιλλεύς,  </p>
        <p><a>3.107</a>  ἠδ᾽ ὅσα καὶ περί ἄστυ μέγα Πριάμοιο ἄνακτος  </p>
        <p><a>3.108</a>  μαρνάμεθ᾽: ἔνθα δ᾽ ἔπειτα κατέκταθεν ὅσσοι ἄριστοι.  </p>
        <p><a>3.109</a>  ἔνθα μὲν Αἴας κεῖται ἀρήιος, ἔνθα δ᾽ Ἀχιλλεύς,  </p>
        <p><a>3.110</a>  ἔνθα δὲ Πάτροκλος, θεόφιν μήστωρ ἀτάλαντος,  </p>
        <p><a>3.111</a>  ἔνθα δ᾽ ἐμὸς φίλος υἱός, ἅμα κρατερὸς καὶ ἀμύμων,  </p>
        <p><a>3.112</a>  Ἀντίλοχος, πέρι μὲν θείειν ταχὺς ἠδὲ μαχητής:  </p>
        <p><a>3.113</a>  ἄλλα τε πόλλ᾽ ἐπὶ τοῖς πάθομεν κακά: τίς κεν ἐκεῖνα  </p>
        <p><a>3.114</a>  πάντα γε μυθήσαιτο καταθνητῶν ἀνθρώπων;  </p>
        <p><a>3.115</a>  οὐδ᾽ εἰ πεντάετές γε καὶ ἑξάετες παραμίμνων  </p>
        <p><a>3.116</a>  ἐξερέοις ὅσα κεῖθι πάθον κακὰ δῖοι Ἀχαιοί:  </p>
        <p><a>3.117</a>  πρίν κεν ἀνιηθεὶς σὴν πατρίδα γαῖαν ἵκοιο.  </p>
        <p><a>3.118</a>  εἰνάετες γάρ σφιν κακὰ ῥάπτομεν ἀμφιέποντες  </p>
        <p><a>3.119</a>  παντοίοισι δόλοισι, μόγις δ᾽ ἐτέλεσσε Κρονίων.  </p>
        <p><a>3.120</a>  ἔνθ᾽ οὔ τίς ποτε μῆτιν ὁμοιωθήμεναι ἄντην  </p>
        <p><a>3.121</a>  ἤθελ᾽, ἐπεὶ μάλα πολλὸν ἐνίκα δῖος Ὀδυσσεὺς  </p>
        <p><a>3.122</a>  παντοίοισι δόλοισι, πατὴρ τεός, εἰ ἐτεόν γε  </p>
        <p><a>3.123</a>  κείνου ἔκγονός ἐσσι: σέβας μ᾽ ἔχει εἰσορόωντα.  </p>
        <p><a>3.124</a>  ἦ τοι γὰρ μῦθοί γε ἐοικότες, οὐδέ κε φαίης  </p>
        <p><a>3.125</a>  ἄνδρα νεώτερον ὧδε ἐοικότα μυθήσασθαι.  </p>
        <p><a>3.126</a>  ἔνθ᾽ ἦ τοι ἧος μὲν ἐγὼ καὶ δῖος Ὀδυσσεὺς  </p>
        <p><a>3.127</a>  οὔτε ποτ᾽ εἰν ἀγορῇ δίχ᾽ ἐβάζομεν οὔτ᾽ ἐνὶ βουλῇ,  </p>
        <p><a>3.128</a>  ἀλλ᾽ ἕνα θυμὸν ἔχοντε νόω καὶ ἐπίφρονι βουλῇ  </p>
        <p><a>3.129</a>  φραζόμεθ᾽ Ἀργείοισιν ὅπως ὄχ᾽ ἄριστα γένοιτο.  </p>
        <p><a>3.130</a>  αὐτὰρ ἐπεὶ Πριάμοιο πόλιν διεπέρσαμεν αἰπήν,  </p>
        <p><a>3.131</a>  βῆμεν δ᾽ ἐν νήεσσι, θεὸς δ᾽ ἐσκέδασσεν Ἀχαιούς,  </p>
        <p><a>3.132</a>  καὶ τότε δὴ Ζεὺς λυγρὸν ἐνὶ φρεσὶ μήδετο νόστον  </p>
        <p><a>3.133</a>  Ἀργείοις, ἐπεὶ οὔ τι νοήμονες οὐδὲ δίκαιοι  </p>
        <p><a>3.134</a>  πάντες ἔσαν: τῶ σφεων πολέες κακὸν οἶτον ἐπέσπον  </p>
        <p><a>3.135</a>  μήνιος ἐξ ὀλοῆς γλαυκώπιδος ὀβριμοπάτρης.  </p>
        <p><a>3.136</a>  ἥ τ᾽ ἔριν Ἀτρεΐδῃσι μετ᾽ ἀμφοτέροισιν ἔθηκε.  </p>
        <p><a>3.137</a>  τὼ δὲ καλεσσαμένω ἀγορὴν ἐς πάντας Ἀχαιούς,  </p>
        <p><a>3.138</a>  μάψ, ἀτὰρ οὐ κατὰ κόσμον, ἐς ἠέλιον καταδύντα,  </p>
        <p><a>3.139</a>  οἱ ἦλθον οἴνῳ βεβαρηότες υἷες Ἀχαιῶν,  </p>
        <p><a>3.140</a>  μῦθον μυθείσθην, τοῦ εἵνεκα λαὸν ἄγειραν.  </p>
        <p><a>3.141</a>  ἔνθ᾽ ἤ τοι Μενέλαος ἀνώγει πάντας Ἀχαιοὺς  </p>
        <p><a>3.142</a>  νόστου μιμνήσκεσθαι ἐπ᾽ εὐρέα νῶτα θαλάσσης,  </p>
        <p><a>3.143</a>  οὐδ᾽ Ἀγαμέμνονι πάμπαν ἑήνδανε: βούλετο γάρ ῥα  </p>
        <p><a>3.144</a>  λαὸν ἐρυκακέειν ῥέξαι θ᾽ ἱερὰς ἑκατόμβας,  </p>
        <p><a>3.145</a>  ὡς τὸν Ἀθηναίης δεινὸν χόλον ἐξακέσαιτο,  </p>
        <p><a>3.146</a>  νήπιος, οὐδὲ τὸ ᾔδη, ὃ οὐ πείσεσθαι ἔμελλεν:  </p>
        <p><a>3.147</a>  οὐ γάρ τ᾽ αἶψα θεῶν τρέπεται νόος αἰέν ἐόντων.  </p>
        <p><a>3.148</a>  ὣς τὼ μὲν χαλεποῖσιν ἀμειβομένω ἐπέεσσιν  </p>
        <p><a>3.149</a>  ἕστασαν: οἱ δ᾽ ἀνόρουσαν ἐυκνήμιδες Ἀχαιοὶ  </p>
        <p><a>3.150</a>  ἠχῇ θεσπεσίῃ, δίχα δέ σφισιν ἥνδανε βουλή.  </p>
        <p><a>3.151</a>  νύκτα μὲν ἀέσαμεν χαλεπὰ φρεσὶν ὁρμαίνοντες  </p>
        <p><a>3.152</a>  ἀλλήλοις: ἐπὶ γὰρ Ζεὺς ἤρτυε πῆμα κακοῖο:  </p>
        <p><a>3.153</a>  ἠῶθεν δ᾽ οἱ μὲν νέας ἕλκομεν εἰς ἅλα δῖαν  </p>
        <p><a>3.154</a>  κτήματά τ᾽ ἐντιθέμεσθα βαθυζώνους τε γυναῖκας.  </p>
        <p><a>3.155</a>  ἡμίσεες δ᾽ ἄρα λαοὶ ἐρητύοντο μένοντες  </p>
        <p><a>3.156</a>  αὖθι παρ᾽ Ἀτρεΐδῃ Ἀγαμέμνονι, ποιμένι λαῶν:  </p>
        <p><a>3.157</a>  ἡμίσεες δ᾽ ἀναβάντες ἐλαύνομεν: αἱ δὲ μάλ᾽ ὦκα  </p>
        <p><a>3.158</a>  ἔπλεον, ἐστόρεσεν δέ θεὸς μεγακήτεα πόντον.  </p>
        <p><a>3.159</a>  ἐς Τένεδον δ᾽ ἐλθόντες ἐρέξαμεν ἱρὰ θεοις=ν,  </p>
        <p><a>3.160</a>  οἴκαδε ἱέμενοι: Ζεὺς δ᾽ οὔ πω μήδετο νόστον,  </p>
        <p><a>3.161</a>  σχέτλιος, ὅς ῥ᾽ ἔριν ὦρσε κακήν ἔπι δεύτερον αὖτις.  </p>
        <p><a>3.162</a>  οἱ μὲν ἀποστρέψαντες ἔβαν νέας ἀμφιελίσσας  </p>
        <p><a>3.163</a>  ἀμφ᾽ Ὀδυσῆα ἄνακτα δαΐφρονα, ποικιλομήτην,  </p>
        <p><a>3.164</a>  αὖτις ἐπ᾽ Ἀτρεΐδῃ Ἀγαμέμνονι ἦρα φέροντες:  </p>
        <p><a>3.165</a>  αὐτὰρ ἐγὼ σὺν νηυσὶν ἀολλέσιν, αἵ μοι ἕποντο,  </p>
        <p><a>3.166</a>  φεῦγον, ἐπεὶ γίγνωσκον, ὃδὴ κακὰ μήδετο δαίμων.  </p>
        <p><a>3.167</a>  φεῦγε δὲ Τυδέος υἱὸς ἀρήιος, ὦρσε δ᾽ ἑταίρους.  </p>
        <p><a>3.168</a>  ὀψὲ δὲ δὴ μετὰ νῶι κίε ξανθὸς Μενέλαος,  </p>
        <p><a>3.169</a>  ἐν Λέσβῳ δ᾽ ἔκιχεν δολιχὸν πλόον ὁρμαίνοντας,  </p>
        <p><a>3.170</a>  ἢ καθύπερθε Χίοιο νεοίμεθα παιπαλοέσσης,  </p>
        <p><a>3.171</a>  νήσου ἔπι Ψυρίης, αὐτὴν ἐπ᾽ ἀριστέρ᾽ ἔχοντες,  </p>
        <p><a>3.172</a>  ἦ ὑπένερθε Χίοιο, παρ᾽ ἠνεμόεντα Μίμαντα.  </p>
        <p><a>3.173</a>  ᾐτέομεν δὲ θεὸν φῆναι τέρας: αὐτὰρ ὅ γ᾽ ἡμῖν  </p>
        <p><a>3.174</a>  δεῖξε, καὶ ἠνώγει πέλαγος μέσον εἰς Εὔβοιαν  </p>
        <p><a>3.175</a>  τέμνειν, ὄφρα τάχιστα ὑπὲκ κακότητα φύγοιμεν.  </p>
        <p><a>3.176</a>  ὦρτο δ᾽ ἐπὶ λιγὺς οὖρος ἀήμεναι: αἱ δὲ μάλ᾽ ὦκα  </p>
        <p><a>3.177</a>  ἰχθυόεντα κέλευθα διέδραμον, ἐς δὲ Γεραιστὸν  </p>
        <p><a>3.178</a>  ἐννύχιαι κατάγοντο: Ποσειδάωνι δὲ ταύρων  </p>
        <p><a>3.179</a>  πόλλ᾽ ἐπὶ μῆρ᾽ ἔθεμεν, πέλαγος μέγα μετρήσαντες.  </p>
        <p><a>3.180</a>  τέτρατον ἦμαρ ἔην, ὅτ᾽ ἐν Ἄργεϊ νῆας ἐίσας  </p>
        <p><a>3.181</a>  Τυδεΐδεω ἕταροι Διομήδεος ἱπποδάμοιο  </p>
        <p><a>3.182</a>  ἵστασαν: αὐτάρ ἐγώ γε Πύλονδ᾽ ἔχον, οὐδέ ποτ᾽ ἔσβη  </p>
        <p><a>3.183</a>  οὖρος, ἐπεὶ δὴ πρῶτα θεὸς προέηκεν ἀῆναι.  </p>
        <p><a>3.184</a>  ὣς ἦλθον, φίλε τέκνον, ἀπευθής, οὐδέ τι οἶδα  </p>
        <p><a>3.185</a>  κείνων, οἵ τ᾽ ἐσάωθεν Ἀχαιῶν οἵ τ᾽ ἀπόλοντο.  </p>
        <p><a>3.186</a>  ὅσσα δ᾽ ἐνὶ μεγάροισι καθήμενος ἡμετέροισι  </p>
        <p><a>3.187</a>  πεύθομαι, ἣ θέμις ἐστί, δαήσεαι, κοὐδέ σε δεύσω.  </p>
        <p><a>3.188</a>  εὖ μὲν Μυρμιδόνας φάσ᾽ ἐλθέμεν ἐγχεσιμώρους,  </p>
        <p><a>3.189</a>  οὓς ἄγ᾽ Ἀχιλλῆος μεγαθύμου φαίδιμος υἱός,  </p>
        <p><a>3.190</a>  εὖ δὲ Φιλοκτήτην, Ποιάντιον ἀγλαὸν υἱόν.  </p>
        <p><a>3.191</a>  πάντας δ᾽ Ἰδομενεὺς Κρήτην εἰσήγαγ᾽ ἑταίρους,  </p>
        <p><a>3.192</a>  οἳ φύγον ἐκ πολέμου, πόντος δέ οἱ οὔ τιν᾽ ἀπηύρα.  </p>
        <p><a>3.193</a>  Ἀτρεΐδην δὲ καὶ αὐτοὶ ἀκούετε, νόσφιν ἐόντες,  </p>
        <p><a>3.194</a>  ὥς τ᾽ ἦλθ᾽, ὥς τ᾽ Αἴγισθος ἐμήσατο λυγρὸν ὄλεθρον.  </p>
        <p><a>3.195</a>  ἀλλ᾽ ἦ τοι κεῖνος μὲν ἐπισμυγερῶς ἀπέτισεν:  </p>
        <p><a>3.196</a>  ὡς ἀγαθὸν καὶ παῖδα καταφθιμένοιο λιπέσθαι  </p>
        <p><a>3.197</a>  ἀνδρός, ἐπεὶ καὶ κεῖνος ἐτίσατο πατροφονῆα,  </p>
        <p><a>3.198</a>  Αἴγισθον δολόμητιν, ὅ οἱ πατέρα κλυτὸν ἔκτα.  </p>
        <p><a>3.199</a>  καὶ σὺ φίλος, μάλα γάρ σ᾽ ὁρόω καλόν τε μέγαν τε,  </p>
        <p><a>3.200</a>  ἄλκιμος ἔσσ᾽, ἵνα τίς σε καὶ ὀψιγόνων ἐὺ εἴπῃ.  </p>
        <p><a>3.201</a>  τὸν δ᾽ αὖ Τηλέμαχος πεπνυμένος ἀντίον ηὔδα:  </p>
        <p><a>3.202</a>  ὦ Νέστορ Νηληϊάδη, μέγα κῦδος Ἀχαιῶν,  </p>
        <p><a>3.203</a>  καὶ λίην κεῖνος μὲν ἐτίσατο, καί οἱ Ἀχαιοὶ  </p>
        <p><a>3.204</a>  οἴσουσι κλέος εὐρὺ καὶ ἐσσομένοισι πυθέσθαι:  </p>
        <p><a>3.205</a>  αἲ γὰρ ἐμοὶ τοσσήνδε θεοὶ δύναμιν περιθεῖεν,  </p>
        <p><a>3.206</a>  τίσασθαι μνηστῆρας ὑπερβασίης ἀλεγεινῆς,  </p>
        <p><a>3.207</a>  οἵ τέ μοι ὑβρίζοντες ἀτάσθαλα μηχανόωνται.  </p>
        <p><a>3.208</a>  ἀλλ᾽ οὔ μοι τοιοῦτον ἐπέκλωσαν θεοὶ ὄλβον,  </p>
        <p><a>3.209</a>  πατρί τ᾽ ἐμῷ καὶ ἐμοί: νῦν δὲ χρὴ τετλάμεν ἔμπης.  </p>
        <p><a>3.210</a>  τὸν δ᾽ ἠμείβετ᾽ ἔπειτα Γερήνιος ἱππότα Νέστωρ:  </p>
        <p><a>3.211</a>  ὦ φίλ᾽, ἐπεὶ δὴ ταῦτά μ᾽ ἀνέμνησας καὶ ἔειπες,  </p>
        <p><a>3.212</a>  φασὶ μνηστῆρας σῆς μητέρος εἵνεκα πολλοὺς  </p>
        <p><a>3.213</a>  ἐν μεγάροις ἀέκητι σέθεν κακὰ μηχανάασθαι:  </p>
        <p><a>3.214</a>  εἰπέ μοι, ἠὲ ἑκὼν ὑποδάμνασαι, ἦ σέ γε λαοὶ  </p>
        <p><a>3.215</a>  ἐχθαίρουσ᾽ ἀνὰ δῆμον, ἐπισπόμενοι θεοῦ ὀμφῇ.  </p>
        <p><a>3.216</a>  τίς δ᾽ οἶδ᾽ εἴ κέ ποτέ σφι βίας ἀποτίσεται ἐλθών,  </p>
        <p><a>3.217</a>  ἢ ὅ γε μοῦνος ἐὼν ἢ καὶ σύμπαντες Ἀχαιοί;  </p>
        <p><a>3.218</a>  εἰ γάρ σ᾽ ὣς ἐθέλοι φιλέειν γλαυκῶπις Ἀθήνη,  </p>
        <p><a>3.219</a>  ὡς τότ᾽ Ὀδυσσῆος περικήδετο κυδαλίμοιο  </p>
        <p><a>3.220</a>  δήμῳ ἔνι Τρώων, ὅθι πάσχομεν ἄλγε᾽ Ἀχαιοί—  </p>
        <p><a>3.221</a>  οὐ γάρ πω ἴδον ὧδε θεοὺς ἀναφανδὰ φιλεῦντας,  </p>
        <p><a>3.222</a>  ὡς κείνῳ ἀναφανδὰ παρίστατο Παλλὰς Ἀθήνη—  </p>
        <p><a>3.223</a>  εἴ σ᾽ οὕτως ἐθέλοι φιλέειν κήδοιτό τε θυμῷ,  </p>
        <p><a>3.224</a>  τῶ κέν τις κείνων γε καὶ ἐκλελάθοιτο γάμοιο.  </p>
        <p><a>3.225</a>  τὸν δ᾽ αὖ Τηλέμαχος πεπνυμένος ἀντίον ηὔδα:  </p>
        <p><a>3.226</a>  ὦ γέρον, οὔ πω τοῦτο ἔπος τελέεσθαι ὀίω:  </p>
        <p><a>3.227</a>  λίην γὰρ μέγα εἶπες: ἄγη μ᾽ ἔχει. οὐκ ἂν ἐμοί γε  </p>
        <p><a>3.228</a>  ἐλπομένω τὰ γένοιτ᾽, οὐδ᾽ εἰ θεοὶ ὣς ἐθέλοιεν.  </p>
        <p><a>3.229</a>  τὸν δ᾽ αὖτε προσέειπε θεά, γλαυκῶπις Ἀθήνη:  </p>
        <p><a>3.230</a>  Τηλέμαχε, ποῖόν σε ἔπος φύγεν ἕρκος ὀδόντων.  </p>
        <p><a>3.231</a>  ῥεῖα θεός γ᾽ ἐθέλων καὶ τηλόθεν ἄνδρα σαώσαι.  </p>
        <p><a>3.232</a>  βουλοίμην δ᾽ ἂν ἐγώ γε καὶ ἄλγεα πολλὰ μογήσας  </p>
        <p><a>3.233</a>  οἴκαδέ τ᾽ ἐλθέμεναι καὶ νόστιμον ἦμαρ ἰδέσθαι,  </p>
        <p><a>3.234</a>  ἢ ἐλθὼν ἀπολέσθαι ἐφέστιος, ὡς Ἀγαμέμνων  </p>
        <p><a>3.235</a>  ὤλεθ᾽ ὑπ᾽ Αἰγίσθοιο δόλῳ καὶ ἧς ἀλόχοιο.  </p>
        <p><a>3.236</a>  ἀλλ᾽ ἦ τοι θάνατον μὲν ὁμοίιον οὐδὲ θεοί περ  </p>
        <p><a>3.237</a>  καὶ φίλῳ ἀνδρὶ δύνανται ἀλαλκέμεν, ὁππότε κεν δὴ  </p>
        <p><a>3.238</a>  μοῖρ᾽ ὀλοὴ καθέλῃσι τανηλεγέος θανάτοιο.  </p>
        <p><a>3.239</a>  τὴν δ᾽ αὖ Τηλέμαχος πεπνυμένος ἀντίον ηὔδα:  </p>
        <p><a>3.240</a>  Μέντορ, μηκέτι ταῦτα λεγώμεθα κηδόμενοί περ:  </p>
        <p><a>3.241</a>  κείνῳ δ᾽ οὐκέτι νόστος ἐτήτυμος, ἀλλά οἱ ἤδη  </p>
        <p><a>3.242</a>  φράσσαντ᾽ ἀθάνατοι θάνατον καὶ κῆρα μέλαιναν.  </p>
        <p><a>3.243</a>  νῦν δ᾽ ἐθέλω ἔπος ἄλλο μεταλλῆσαι καὶ ἐρέσθαι  </p>
        <p><a>3.244</a>  Νέστορ᾽, ἐπεὶ περὶ οἶδε δίκας ἠδὲ φρόνιν ἄλλων:  </p>
        <p><a>3.245</a>  τρὶς γὰρ δή μίν φασιν ἀνάξασθαι γένε᾽ ἀνδρῶν:  </p>
        <p><a>3.246</a>  ὥς τέ μοι ἀθάνατος ἰνδάλλεται εἰσοράασθαι.  </p>
        <p><a>3.247</a>  ὦ Νέστορ Νηληϊάδη, σὺ δ᾽ ἀληθὲς ἐνίσπες:  </p>
        <p><a>3.248</a>  πῶς ἔθαν᾽ Ἀτρεΐδης εὐρὺ κρείων Ἀγαμέμνων;  </p>
        <p><a>3.249</a>  ποῦ Μενέλαος ἔην; τίνα δ᾽ αὐτῷ μήσατ᾽ ὄλεθρον  </p>
        <p><a>3.250</a>  Αἴγισθος δολόμητις, ἐπεὶ κτάνε πολλὸν ἀρείω;  </p>
        <p><a>3.251</a>  ἦ οὐκ Ἄργεος ἦεν Ἀχαιικοῦ, ἀλλά πῃ ἄλλῃ  </p>
        <p><a>3.252</a>  πλάζετ᾽ ἐπ᾽ ἀνθρώπους, ὁ δὲ θαρσήσας κατέπεφνε;  </p>
        <p><a>3.253</a>  τὸν δ᾽ ἠμείβετ᾽ ἔπειτα Γερήνιος ἱππότα Νέστωρ:  </p>
        <p><a>3.254</a>  τοιγὰρ ἐγώ τοι, τέκνον, ἀληθέα πάντ᾽ ἀγορεύσω.  </p>
        <p><a>3.255</a>  ἦ τοι μὲν τάδε καὐτὸς ὀίεαι, ὥς κεν ἐτύχθη,  </p>
        <p><a>3.256</a>  εἰ ζωόν γ᾽ Αἴγισθον ἐνὶ μεγάροισιν ἔτετμεν  </p>
        <p><a>3.257</a>  Ἀτρεΐδης Τροίηθεν ἰών, ξανθὸς Μενέλαος:  </p>
        <p><a>3.258</a>  τῶ κέ οἱ οὐδὲ θανόντι χυτὴν ἐπὶ γαῖαν ἔχευαν,  </p>
        <p><a>3.259</a>  ἀλλ᾽ ἄρα τόν γε κύνες τε καὶ οἰωνοὶ κατέδαψαν  </p>
        <p><a>3.260</a>  κείμενον ἐν πεδίῳ ἑκὰς ἄστεος, οὐδέ κέ τίς μιν  </p>
        <p><a>3.261</a>  κλαῦσεν Ἀχαιιάδων: μάλα γὰρ μέγα μήσατο ἔργον.  </p>
        <p><a>3.262</a>  ἡμεῖς μὲν γὰρ κεῖθι πολέας τελέοντες ἀέθλους  </p>
        <p><a>3.263</a>  ἥμεθ᾽: ὁ δ᾽ εὔκηλος μυχῷ Ἄργεος ἱπποβότοιο  </p>
        <p><a>3.264</a>  πόλλ᾽ Ἀγαμεμνονέην ἄλοχον θέλγεσκ᾽ ἐπέεσσιν.  </p>
        <p><a>3.265</a>  ἡ δ᾽ ἦ τοι τὸ πρὶν μὲν ἀναίνετο ἔργον ἀεικὲς  </p>
        <p><a>3.266</a>  δῖα Κλυταιμνήστρη: φρεσὶ γὰρ κέχρητ᾽ ἀγαθῇσι:  </p>
        <p><a>3.267</a>  πὰρ δ᾽ ἄρ᾽ ἔην καὶ ἀοιδὸς ἀνήρ, ᾧ πόλλ᾽ ἐπέτελλεν  </p>
        <p><a>3.268</a>  Ἀτρεΐδης Τροίηνδε κιὼν ἔρυσασθαι ἄκοιτιν.  </p>
        <p><a>3.269</a>  ἀλλ᾽ ὅτε δή μιν μοῖρα θεῶν ἐπέδησε δαμῆναι,  </p>
        <p><a>3.270</a>  δὴ τότε τὸν μὲν ἀοιδὸν ἄγων ἐς νῆσον ἐρήμην  </p>
        <p><a>3.271</a>  κάλλιπεν οἰωνοῖσιν ἕλωρ καὶ κύρμα γενέσθαι,  </p>
        <p><a>3.272</a>  τὴν δ᾽ ἐθέλων ἐθέλουσαν ἀνήγαγεν ὅνδε δόμονδε.  </p>
        <p><a>3.273</a>  πολλὰ δὲ μηρί᾽ ἔκηε θεῶν ἱεροῖς ἐπὶ βωμοῖς,  </p>
        <p><a>3.274</a>  πολλὰ δ᾽ ἀγάλματ᾽ ἀνῆψεν, ὑφάσματά τε χρυσόν τε,  </p>
        <p><a>3.275</a>  ἐκτελέσας μέγα ἔργον, ὃ οὔ ποτε ἔλπετο θυμῷ.  </p>
        <p><a>3.276</a>  ἡμεῖς μὲν γὰρ ἅμα πλέομεν Τροίηθεν ἰόντες,  </p>
        <p><a>3.277</a>  Ἀτρεΐδης καὶ ἐγώ, φίλα εἰδότες ἀλλήλοισιν:  </p>
        <p><a>3.278</a>  ἀλλ᾽ ὅτε Σούνιον ἱρὸν ἀφικόμεθ᾽, ἄκρον Ἀθηνέων,  </p>
        <p><a>3.279</a>  ἔνθα κυβερνήτην Μενελάου Φοῖβος Ἀπόλλων  </p>
        <p><a>3.280</a>  οἷς ἀγανοῖς βελέεσσιν ἐποιχόμενος κατέπεφνε,  </p>
        <p><a>3.281</a>  πηδάλιον μετὰ χερσὶ θεούσης νηὸς ἔχοντα,  </p>
        <p><a>3.282</a>  Φρόντιν Ὀνητορίδην, ὃς ἐκαίνυτο φῦλ᾽ ἀνθρώπων  </p>
        <p><a>3.283</a>  νῆα κυβερνῆσαι, ὁπότε σπέρχοιεν ἄελλαι.  </p>
        <p><a>3.284</a>  ὣς ὁ μὲν ἔνθα κατέσχετ᾽, ἐπειγόμενός περ ὁδοῖο,  </p>
        <p><a>3.285</a>  ὄφρ᾽ ἕταρον θάπτοι καὶ ἐπὶ κτέρεα κτερίσειεν.  </p>
        <p><a>3.286</a>  ἀλλ᾽ ὅτε δὴ καὶ κεῖνος ἰὼν ἐπὶ οἴνοπα πόντον  </p>
        <p><a>3.287</a>  ἐν νηυσὶ γλαφυρῇσι Μαλειάων ὄρος αἰπὺ  </p>
        <p><a>3.288</a>  ἷξε θέων, τότε δὴ στυγερὴν ὁδὸν εὐρύοπα Ζεὺς  </p>
        <p><a>3.289</a>  ἐφράσατο, λιγέων δ᾽ ἀνέμων ἐπ᾽ ἀυτμένα χεῦε,  </p>
        <p><a>3.290</a>  κύματά τε τροφέοντο πελώρια, ἶσα ὄρεσσιν.  </p>
        <p><a>3.291</a>  ἔνθα διατμήξας τὰς μὲν Κρήτῃ ἐπέλασσεν,  </p>
        <p><a>3.292</a>  ἧχι Κύδωνες ἔναιον Ἰαρδάνου ἀμφὶ ῥέεθρα.  </p>
        <p><a>3.293</a>  ἔστι δέ τις λισσὴ αἰπεῖά τε εἰς ἅλα πέτρη  </p>
        <p><a>3.294</a>  ἐσχατιῇ Γόρτυνος ἐν ἠεροειδέι πόντῳ:  </p>
        <p><a>3.295</a>  ἔνθα Νότος μέγα κῦμα ποτὶ σκαιὸν ῥίον ὠθεῖ,  </p>
        <p><a>3.296</a>  ἐς Φαιστόν, μικρὸς δὲ λίθος μέγα κῦμ᾽ ἀποέργει.  </p>
        <p><a>3.297</a>  αἱ μὲν ἄρ᾽ ἔνθ᾽ ἦλθον, σπουδῇ δ᾽ ἤλυξαν ὄλεθρον  </p>
        <p><a>3.298</a>  ἄνδρες, ἀτὰρ νῆάς γε ποτὶ σπιλάδεσσιν ἔαξαν  </p>
        <p><a>3.299</a>  κύματ᾽: ἀτὰρ τὰς πέντε νέας κυανοπρῳρείους  </p>
        <p><a>3.300</a>  Αἰγύπτῳ ἐπέλασσε φέρων ἄνεμός τε καὶ ὕδωρ.  </p>
        <p><a>3.301</a>  ὣς ὁ μὲν ἔνθα πολὺν βίοτον καὶ χρυσὸν ἀγείρων  </p>
        <p><a>3.302</a>  ἠλᾶτο ξὺν νηυσὶ κατ᾽ ἀλλοθρόους ἀνθρώπους:  </p>
        <p><a>3.303</a>  τόφρα δὲ ταῦτ᾽ Αἴγισθος ἐμήσατο οἴκοθι λυγρά.  </p>
        <p><a>3.304</a>  ἑπτάετες δ᾽ ἤνασσε πολυχρύσοιο Μυκήνης,  </p>
        <p><a>3.305</a>  κτείνας Ἀτρεΐδην, δέδμητο δὲ λαὸς ὑπ᾽ αὐτῷ.  </p>
        <p><a>3.306</a>  τῷ δέ οἱ ὀγδοάτῳ κακὸν ἤλυθε δῖος Ὀρέστης  </p>
        <p><a>3.307</a>  ἂψ ἀπ᾽ Ἀθηνάων, κατὰ δ᾽ ἔκτανε πατροφονῆα,  </p>
        <p><a>3.308</a>  Αἴγισθον δολόμητιν, ὅ οἱ πατέρα κλυτὸν ἔκτα.  </p>
        <p><a>3.309</a>  ἦ τοι ὁ τὸν κτείνας δαίνυ τάφον Ἀργείοισιν  </p>
        <p><a>3.310</a>  μητρός τε στυγερῆς καὶ ἀνάλκιδος Αἰγίσθοιο:  </p>
        <p><a>3.311</a>  αὐτῆμαρ δέ οἱ ἦλθε βοὴν ἀγαθὸς Μενέλαος  </p>
        <p><a>3.312</a>  πολλὰ κτήματ᾽ ἄγων, ὅσα οἱ νέες ἄχθος ἄειραν.  </p>
        <p><a>3.313</a>  καὶ σύ, φίλος, μὴ δηθὰ δόμων ἄπο τῆλ᾽ ἀλάλησο,  </p>
        <p><a>3.314</a>  κτήματά τε προλιπὼν ἄνδρας τ᾽ ἐν σοῖσι δόμοισιν  </p>
        <p><a>3.315</a>  οὕτω ὑπερφιάλους, μή τοι κατὰ πάντα φάγωσιν  </p>
        <p><a>3.316</a>  κτήματα δασσάμενοι, σὺ δὲ τηϋσίην ὁδὸν ἔλθῃς.  </p>
        <p><a>3.317</a>  ἀλλ᾽ ἐς μὲν Μενέλαον ἐγὼ κέλομαι καὶ ἄνωγα  </p>
        <p><a>3.318</a>  ἐλθεῖν: κεῖνος γὰρ νέον ἄλλοθεν εἰλήλουθεν,  </p>
        <p><a>3.319</a>  ἐκ τῶν ἀνθρώπων, ὅθεν οὐκ ἔλποιτό γε θυμῷ  </p>
        <p><a>3.320</a>  ἐλθέμεν, ὅν τινα πρῶτον ἀποσφήλωσιν ἄελλαι  </p>
        <p><a>3.321</a>  ἐς πέλαγος μέγα τοῖον, ὅθεν τέ περ οὐδ᾽ οἰωνοὶ  </p>
        <p><a>3.322</a>  αὐτόετες οἰχνεῦσιν, ἐπεὶ μέγα τε δεινόν τε.  </p>
        <p><a>3.323</a>  ἀλλ᾽ ἴθι νῦν σὺν νηί τε σῇ καὶ σοῖς ἑτάροισιν:  </p>
        <p><a>3.324</a>  εἰ δ᾽ ἐθέλεις πεζός, πάρα τοι δίφρος τε καὶ ἵπποι,  </p>
        <p><a>3.325</a>  πὰρ δὲ τοι υἷες ἐμοί, οἵ τοι πομπῆες ἔσονται  </p>
        <p><a>3.326</a>  ἐς Λακεδαίμονα δῖαν, ὅθι ξανθὸς Μενέλαος.  </p>
        <p><a>3.327</a>  λίσσεσθαι δέ μιν αὐτός, ἵνα νημερτὲς ἐνίσπῃ:  </p>
        <p><a>3.328</a>  ψεῦδος δ᾽ οὐκ ἐρέει: μάλα γὰρ πεπνυμένος ἐστίν.  </p>
        <p><a>3.329</a>  ὣς ἔφατ᾽, ἠέλιος δ᾽ ἄρ᾽ ἔδυ καὶ ἐπὶ κνέφας ἦλθε.  </p>
        <p><a>3.330</a>  τοῖσι δὲ καὶ μετέειπε θεά, γλαυκῶπις Ἀθήνη:  </p>
        <p><a>3.331</a>  ὦ γέρον, ἦ τοι ταῦτα κατὰ μοῖραν κατέλεξας:  </p>
        <p><a>3.332</a>  ἀλλ᾽ ἄγε τάμνετε μὲν γλώσσας, κεράασθε δὲ οἶνον,  </p>
        <p><a>3.333</a>  ὄφρα Ποσειδάωνι καὶ ἄλλοις ἀθανάτοισιν  </p>
        <p><a>3.334</a>  σπείσαντες κοίτοιο μεδώμεθα: τοῖο γὰρ ὥρη.  </p>
        <p><a>3.335</a>  ἤδη γὰρ φάος οἴχεθ᾽ ὑπὸ ζόφον, οὐδὲ ἔοικεν:  </p>
        <p><a>3.336</a>  δηθὰ θεῶν ἐν δαιτὶ θαασσέμεν, ἀλλὰ νέεσθαι.  </p>
        <p><a>3.337</a>  ἦ ῥα Διὸς θυγάτηρ, οἱ δ᾽ ἔκλυον αὐδησάσης.  </p>
        <p><a>3.338</a>  τοῖσι δὲ κήρυκες μὲν ὕδωρ ἐπὶ χεῖρας ἔχευαν,  </p>
        <p><a>3.339</a>  κοῦροι δὲ κρητῆρας ἐπεστέψαντο ποτοῖο,  </p>
        <p><a>3.340</a>  νώμησαν δ᾽ ἄρα πᾶσιν ἐπαρξάμενοι δεπάεσσι:  </p>
        <p><a>3.341</a>  γλώσσας δ᾽ ἐν πυρὶ βάλλον, ἀνιστάμενοι δ᾽ ἐπέλειβον.  </p>
        <p><a>3.342</a>  αὐτὰρ ἐπεὶ σπεῖσάν τ᾽ ἔπιον θ᾽, ὅσον ἤθελε θυμός,  </p>
        <p><a>3.343</a>  δὴ τότ᾽ Ἀθηναίη καὶ Τηλέμαχος θεοειδὴς  </p>
        <p><a>3.344</a>  ἄμφω ἱέσθην κοίλην ἐπὶ νῆα νέεσθαι.  </p>
        <p><a>3.345</a>  Νέστωρ δ᾽ αὖ κατέρυκε καθαπτόμενος ἐπέεσσιν:  </p>
        <p><a>3.346</a>  Ζεὺς τό γ᾽ ἀλεξήσειε καὶ ἀθάνατοι θεοὶ ἄλλοι,  </p>
        <p><a>3.347</a>  ὡς ὑμεῖς παρ᾽ ἐμεῖο θοὴν ἐπὶ νῆα κίοιτε  </p>
        <p><a>3.348</a>  ὥς τέ τευ ἦ παρὰ πάμπαν ἀνείμονος ἠδὲ πενιχροῦ,  </p>
        <p><a>3.349</a>  ᾧ οὔ τι χλαῖναι καὶ ῥήγεα πόλλ᾽ ἐνὶ οἴκῳ,  </p>
        <p><a>3.350</a>  οὔτ᾽ αὐτῷ μαλακῶς οὔτε ξείνοισιν ἐνεύδειν.  </p>
        <p><a>3.351</a>  αὐτὰρ ἐμοὶ πάρα μὲν χλαῖναι καὶ ῥήγεα καλά.  </p>
        <p><a>3.352</a>  οὔ θην δὴ τοῦδ᾽ ἀνδρὸς Ὀδυσσῆος φίλος υἱὸς  </p>
        <p><a>3.353</a>  νηὸς ἐπ᾽ ἰκριόφιν καταλέξεται, ὄφρ᾽ ἂν ἐγώ γε  </p>
        <p><a>3.354</a>  ζώω, ἔπειτα δὲ παῖδες ἐνὶ μεγάροισι λίπωνται,  </p>
        <p><a>3.355</a>  ξείνους ξεινίζειν, ὅς τίς κ᾽ ἐμὰ δώμαθ᾽ ἵκηται.  </p>
        <p><a>3.356</a>  τὸν δ᾽ αὖτε προσέειπε θεά, γλαυκῶπις Ἀθήνη:  </p>
        <p><a>3.357</a>  εὖ δὴ ταῦτά γ᾽ ἔφησθα, γέρον φίλε: σοὶ δὲ ἔοικεν  </p>
        <p><a>3.358</a>  Τηλέμαχον πείθεσθαι, ἐπεὶ πολὺ κάλλιον οὕτως.  </p>
        <p><a>3.359</a>  ἀλλ᾽ οὗτος μὲν νῦν σοὶ ἅμ᾽ ἕψεται, ὄφρα κεν εὕδῃ  </p>
        <p><a>3.360</a>  σοῖσιν ἐνὶ μεγάροισιν: ἐγὼ δ᾽ ἐπὶ νῆα μέλαιναν  </p>
        <p><a>3.361</a>  εἶμ᾽, ἵνα θαρσύνω θ᾽ ἑτάρους εἴπω τε ἕκαστα.  </p>
        <p><a>3.362</a>  οἶος γὰρ μετὰ τοῖσι γεραίτερος εὔχομαι εἶναι:  </p>
        <p><a>3.363</a>  οἱ δ᾽ ἄλλοι φιλότητι νεώτεροι ἄνδρες ἕπονται,  </p>
        <p><a>3.364</a>  πάντες ὁμηλικίη μεγαθύμου Τηλεμάχοιο.  </p>
        <p><a>3.365</a>  ἔνθα κε λεξαίμην κοίλῃ παρὰ νηὶ μελαίνῃ  </p>
        <p><a>3.366</a>  νῦν: ἀτὰρ ἠῶθεν μετὰ Καύκωνας μεγαθύμους  </p>
        <p><a>3.367</a>  εἶμ᾽ ἔνθα χρεῖός μοι ὀφέλλεται, οὔ τι νέον γε  </p>
        <p><a>3.368</a>  οὐδ᾽ ὀλίγον. σὺ δὲ τοῦτον, ἐπεὶ τεὸν ἵκετο δῶμα,  </p>
        <p><a>3.369</a>  πέμψον σὺν δίφρῳ τε καὶ υἱέι: δὸς δέ οἱ ἵππους,  </p>
        <p><a>3.370</a>  οἵ τοι ἐλαφρότατοι θείειν καὶ κάρτος ἄριστοι.  </p>
        <p><a>3.371</a>  ὣς ἄρα φωνήσασ᾽ ἀπέβη γλαυκῶπις Ἀθήνη  </p>
        <p><a>3.372</a>  φήνῃ εἰδομένη: θάμβος δ᾽ ἕλε πάντας ἰδόντας.  </p>
        <p><a>3.373</a>  θαύμαζεν δ᾽ ὁ γεραιός, ὅπως ἴδεν ὀφθαλμοῖς:  </p>
        <p><a>3.374</a>  Τηλεμάχου δ᾽ ἕλε χεῖρα, ἔπος τ᾽ ἔφατ᾽ ἔκ τ᾽ ὀνόμαζεν:  </p>
        <p><a>3.375</a>  ὦ φίλος, οὔ σε ἔολπα κακὸν καὶ ἄναλκιν ἔσεσθαι,  </p>
        <p><a>3.376</a>  εἰ δή τοι νέῳ ὧδε θεοὶ πομπῆες ἕπονται.  </p>
        <p><a>3.377</a>  οὐ μὲν γάρ τις ὅδ᾽ ἄλλος Ὀλύμπια δώματ᾽ ἐχόντων,  </p>
        <p><a>3.378</a>  ἀλλὰ Διὸς θυγάτηρ, κυδίστη Τριτογένεια,  </p>
        <p><a>3.379</a>  ἥ τοι καὶ πατέρ᾽ ἐσθλὸν ἐν Ἀργείοισιν ἐτίμα.  </p>
        <p><a>3.380</a>  ἀλλὰ ἄνασσ᾽ ἵληθι, δίδωθι δέ μοι κλέος ἐσθλόν,  </p>
        <p><a>3.381</a>  αὐτῷ καὶ παίδεσσι καὶ αἰδοίῃ παρακοίτι:  </p>
        <p><a>3.382</a>  σοὶ δ᾽ αὖ ἐγὼ ῥέξω βοῦν ἦνιν εὐρυμέτωπον  </p>
        <p><a>3.383</a>  ἀδμήτην, ἣν οὔ πω ὕπὸ ζυγὸν ἤγαγεν ἀνήρ:  </p>
        <p><a>3.384</a>  τήν τοι ἐγὼ ῥέξω χρυσὸν κέρασιν περιχεύας.  </p>
        <p><a>3.385</a>  ὣς ἔφατ᾽ εὐχόμενος, τοῦ δ᾽ ἔκλυε Παλλὰς Ἀθήνη.  </p>
        <p><a>3.386</a>  τοῖσιν δ᾽ ἡγεμόνευε Γερήνιος ἱππότα Νέστωρ,  </p>
        <p><a>3.387</a>  υἱάσι καὶ γαμβροῖσιν, ἑὰ πρὸς δώματα καλά.  </p>
        <p><a>3.388</a>  ἀλλ᾽ ὅτε δώμαθ᾽ ἵκοντο ἀγακλυτὰ τοῖο ἄνακτος,  </p>
        <p><a>3.389</a>  ἑξείης ἕζοντο κατὰ κλισμούς τε θρόνους τε:  </p>
        <p><a>3.390</a>  τοῖς δ᾽ ὁ γέρων ἐλθοῦσιν ἀνὰ κρητῆρα κέρασσεν  </p>
        <p><a>3.391</a>  οἴνου ἡδυπότοιο, τὸν ἑνδεκάτῳ ἐνιαυτῷ  </p>
        <p><a>3.392</a>  ὤιξεν ταμίη καὶ ἀπὸ κρήδεμνον ἔλυσε:  </p>
        <p><a>3.393</a>  τοῦ ὁ γέρων κρητῆρα κεράσσατο, πολλὰ δ᾽ Ἀθήνῃ  </p>
        <p><a>3.394</a>  εὔχετ᾽ ἀποσπένδων, κούρῃ Διὸς αἰγιόχοιο.  </p>
        <p><a>3.395</a>  αὐτὰρ ἐπεὶ σπεῖσάν τ᾽ ἔπιον θ᾽, ὅσον ἤθελε θυμός,  </p>
        <p><a>3.396</a>  οἱ μὲν κακκείοντες ἔβαν οἶκόνδε ἕκαστος,  </p>
        <p><a>3.397</a>  τὸν δ᾽ αὐτοῦ κοίμησε Γερήνιος ἱππότα Νέστωρ,  </p>
        <p><a>3.398</a>  Τηλέμαχον, φίλον υἱὸν Ὀδυσσῆος θείοιο,  </p>
        <p><a>3.399</a>  τρητοῖς ἐν λεχέεσσιν ὑπ᾽ αἰθούσῃ ἐριδούπῳ,  </p>
        <p><a>3.400</a>  πὰρ᾽ δ᾽ ἄρ᾽ ἐυμμελίην Πεισίστρατον, ὄρχαμον ἀνδρῶν,  </p>
        <p><a>3.401</a>  ὅς οἱ ἔτ᾽ ἠίθεος παίδων ἦν ἐν μεγάροισιν:  </p>
        <p><a>3.402</a>  αὐτὸς δ᾽ αὖτε καθεῦδε μυχῷ δόμου ὑψηλοῖο,  </p>
        <p><a>3.403</a>  τῷ δ᾽ ἄλοχος δέσποινα λέχος πόρσυνε καὶ εὐνήν.  </p>
        <p><a>3.404</a>  ἦμος δ᾽ ἠριγένεια φάνη ῥοδοδάκτυλος Ἠώς,  </p>
        <p><a>3.405</a>  ὤρνυτ᾽ ἄρ᾽ ἐξ εὐνῆφι Γερήνιος ἱππότα Νέστωρ,  </p>
        <p><a>3.406</a>  ἐκ δ᾽ ἐλθὼν κατ᾽ ἄρ᾽ ἕζετ᾽ ἐπὶ ξεστοῖσι λίθοισιν,  </p>
        <p><a>3.407</a>  οἵ οἱ ἔσαν προπάροιθε θυράων ὑψηλάων,  </p>
        <p><a>3.408</a>  λευκοί, ἀποστίλβοντες ἀλείφατος: οἷς ἔπι μὲν πρὶν  </p>
        <p><a>3.409</a>  Νηλεὺς ἵζεσκεν, θεόφιν μήστωρ ἀτάλαντος:  </p>
        <p><a>3.410</a>  ἀλλ᾽ ὁ μὲν ἤδη κηρὶ δαμεὶς Ἄϊδόσδε βεβήκει,  </p>
        <p><a>3.411</a>  Νέστωρ αὖ τότ᾽ ἐφῖζε Γερήνιος, οὖρος Ἀχαιῶν,  </p>
        <p><a>3.412</a>  σκῆπτρον ἔχων. περὶ δ᾽ υἷες ἀολλέες ἠγερέθοντο  </p>
        <p><a>3.413</a>  ἐκ θαλάμων ἐλθόντες, Ἐχέφρων τε Στρατίος τε  </p>
        <p><a>3.414</a>  Περσεύς τ᾽ Ἄρητός τε καὶ ἀντίθεος Θρασυμήδης.  </p>
        <p><a>3.415</a>  τοῖσι δ᾽ ἔπειθ᾽ ἕκτος Πεισίστρατος ἤλυθεν ἥρως,  </p>
        <p><a>3.416</a>  πὰρ δ᾽ ἄρα Τηλέμαχον θεοείκελον εἷσαν ἄγοντες.  </p>
        <p><a>3.417</a>  τοῖσι δὲ μύθων ἦρχε Γερήνιος ἱππότα Νέστωρ:  </p>
        <p><a>3.418</a>  καρπαλίμως μοι, τέκνα φίλα, κρηήνατ᾽ ἐέλδωρ,  </p>
        <p><a>3.419</a>  ὄφρ᾽ ἦ τοι πρώτιστα θεῶν ἱλάσσομ᾽ Ἀθήνην,  </p>
        <p><a>3.420</a>  ἥ μοι ἐναργὴς ἦλθε θεοῦ ἐς δαῖτα θάλειαν.  </p>
        <p><a>3.421</a>  ἀλλ᾽ ἄγ᾽ ὁ μὲν πεδίονδ᾽ ἐπὶ βοῦν, ἴτω, ὄφρα τάχιστα  </p>
        <p><a>3.422</a>  ἔλθῃσιν, ἐλάσῃ δὲ βοῶν ἐπιβουκόλος ἀνήρ:  </p>
        <p><a>3.423</a>  εἷς δ᾽ ἐπὶ Τηλεμάχου μεγαθύμου νῆα μέλαιναν  </p>
        <p><a>3.424</a>  πάντας ἰὼν ἑτάρους ἀγέτω, λιπέτω δὲ δύ᾽ οἴους:  </p>
        <p><a>3.425</a>  εἷς δ᾽ αὖ χρυσοχόον Λαέρκεα δεῦρο κελέσθω  </p>
        <p><a>3.426</a>  ἐλθεῖν, ὄφρα βοὸς χρυσὸν κέρασιν περιχεύῃ.  </p>
        <p><a>3.427</a>  οἱ δ᾽ ἄλλοι μένετ᾽ αὐτοῦ ἀολλέες, εἴπατε δ᾽ εἴσω  </p>
        <p><a>3.428</a>  δμῳῇσιν κατὰ δώματ᾽ ἀγακλυτὰ δαῖτα πένεσθαι,  </p>
        <p><a>3.429</a>  ἕδρας τε ξύλα τ᾽ ἀμφὶ καὶ ἀγλαὸν οἰσέμεν ὕδωρ.  </p>
        <p><a>3.430</a>  ὣς ἔφαθ᾽, οἱ δ᾽ ἄρα πάντες ἐποίπνυον. ἦλθε μὲν ἂρ βοῦς  </p>
        <p><a>3.431</a>  ἐκ πεδίου, ἦλθον δὲ θοῆς παρὰ νηὸς ἐίσης  </p>
        <p><a>3.432</a>  Τηλεμάχου ἕταροι μεγαλήτορος, ἦλθε δὲ χαλκεὺς  </p>
        <p><a>3.433</a>  ὅπλ᾽ ἐν χερσὶν ἔχων χαλκήια, πείρατα τέχνης,  </p>
        <p><a>3.434</a>  ἄκμονά τε σφῦραν τ᾽ ἐυποίητόν τε πυράγρην,  </p>
        <p><a>3.435</a>  οἷσίν τε χρυσὸν εἰργάξετο: ἦλθε δ᾽ Ἀθήνη  </p>
        <p><a>3.436</a>  ἱρῶν ἀντιόωσα. γέρων δ᾽ ἱππηλάτα Νέστωρ  </p>
        <p><a>3.437</a>  χρυσὸν ἔδωχ᾽: ὁ δ᾽ ἔπειτα βοὸς κέρασιν περίχευεν  </p>
        <p><a>3.438</a>  ἀσκήσας, ἵν᾽ ἄγαλμα θεὰ κεχάροιτο ἰδοῦσα.  </p>
        <p><a>3.439</a>  βοῦν δ᾽ ἀγέτην κεράων Στρατίος καὶ δῖος Ἐχέφρων.  </p>
        <p><a>3.440</a>  χέρνιβα δέ σφ᾽ Ἄρητος ἐν ἀνθεμόεντι λέβητι  </p>
        <p><a>3.441</a>  ἤλυθεν ἐκ θαλάμοιο φέρων, ἑτέρῃ δ᾽ ἔχεν οὐλὰς  </p>
        <p><a>3.442</a>  ἐν κανέῳ πέλεκυν δὲ μενεπτόλεμος Θρασυμήδης  </p>
        <p><a>3.443</a>  ὀξὺν ἔχων ἐν χειρὶ παρίστατο βοῦν ἐπικόψων.  </p>
        <p><a>3.444</a>  Περσεὺς δ᾽ ἀμνίον εἶχε: γέρων δ᾽ ἱππηλάτα Νέστωρ  </p>
        <p><a>3.445</a>  χέρνιβά τ᾽ οὐλοχύτας τε κατήρχετο, πολλὰ δ᾽ Ἀθήνῃ  </p>
        <p><a>3.446</a>  εὔχετ᾽ ἀπαρχόμενος, κεφαλῆς τρίχας ἐν πυρὶ βάλλων.  </p>
        <p><a>3.447</a>  αὐτὰρ ἐπεί ῥ᾽ εὔξαντο καὶ οὐλοχύτας προβάλοντο,  </p>
        <p><a>3.448</a>  αὐτίκα Νέστορος υἱὸς ὑπέρθυμος Θρασυμήδης  </p>
        <p><a>3.449</a>  ἤλασεν ἄγχι στάς: πέλεκυς δ᾽ ἀπέκοψε τένοντας  </p>
        <p><a>3.450</a>  αὐχενίους, λῦσεν δὲ βοὸς μένος. αἱ δ᾽ ὀλόλυξαν  </p>
        <p><a>3.451</a>  θυγατέρες τε νυοί τε καὶ αἰδοίη παράκοιτις  </p>
        <p><a>3.452</a>  Νέστορος, Εὐρυδίκη, πρέσβα Κλυμένοιο θυγατρῶν.  </p>
        <p><a>3.453</a>  οἱ μὲν ἔπειτ᾽ ἀνελόντες ἀπὸ χθονὸς εὐρυοδείης  </p>
        <p><a>3.454</a>  ἔσχον: ἀτὰρ σφάξεν Πεισίστρατος, ὄρχαμος ἀνδρῶν.  </p>
        <p><a>3.455</a>  τῆς δ᾽ ἐπεὶ ἐκ μέλαν αἷμα ῥύη, λίπε δ᾽ ὀστέα θυμός,  </p>
        <p><a>3.456</a>  αἶψ᾽ ἄρα μιν διέχευαν, ἄφαρ δ᾽ ἐκ μηρία τάμνον  </p>
        <p><a>3.457</a>  πάντα κατὰ μοῖραν, κατά τε κνίσῃ ἐκάλυψαν  </p>
        <p><a>3.458</a>  δίπτυχα ποιήσαντες, ἐπ᾽ αὐτῶν δ᾽ ὠμοθέτησαν.  </p>
        <p><a>3.459</a>  καῖε δ᾽ ἐπὶ σχίζῃς ὁ γέρων, ἐπὶ δ᾽ αἴθοπα οἶνον  </p>
        <p><a>3.460</a>  λεῖβε: νέοι δὲ παρ᾽ αὐτὸν ἔχον πεμπώβολα χερσίν.  </p>
        <p><a>3.461</a>  αὐτὰρ ἐπεὶ κατὰ μῆρ᾽ ἐκάη καὶ σπλάγχνα πάσαντο,  </p>
        <p><a>3.462</a>  μίστυλλόν τ᾽ ἄρα τἆλλα καὶ ἀμφ᾽ ὀβελοῖσιν ἔπειραν,  </p>
        <p><a>3.463</a>  ὤπτων δ᾽ ἀκροπόρους ὀβελοὺς ἐν χερσὶν ἔχοντες.  </p>
        <p><a>3.464</a>  τόφρα δὲ Τηλέμαχον λοῦσεν καλὴ Πολυκάστη,  </p>
        <p><a>3.465</a>  Νέστορος ὁπλοτάτη θυγάτηρ Νηληϊάδαο.  </p>
        <p><a>3.466</a>  αὐτὰρ ἐπεὶ λοῦσέν τε καὶ ἔχρισεν λίπ᾽ ἐλαίῳ,  </p>
        <p><a>3.467</a>  ἀμφὶ δέ μιν φᾶρος καλὸν βάλεν ἠδὲ χιτῶνα,  </p>
        <p><a>3.468</a>  ἔκ ῥ᾽ ἀσαμίνθου βῆ δέμας ἀθανάτοισιν ὁμοῖος:  </p>
        <p><a>3.469</a>  πὰρ δ᾽ ὅ γε Νέστορ᾽ ἰὼν κατ᾽ ἄρ᾽ ἕζετο, ποιμένα λαῶν.  </p>
        <p><a>3.470</a>  οἱ δ᾽ ἐπεὶ ὤπτησαν κρέ᾽ ὑπέρτερα καὶ ἐρύσαντο,  </p>
        <p><a>3.471</a>  δαίνυνθ᾽ ἑζόμενοι: ἐπὶ δ᾽ ἀνέρες ἐσθλοὶ ὄροντο  </p>
        <p><a>3.472</a>  οἶνον οἰνοχοεῦντες ἐνὶ χρυσέοις δεπάεσσιν.  </p>
        <p><a>3.473</a>  αὐτὰρ ἐπεὶ πόσιος καὶ ἐδητύος ἐξ ἔρον ἕντο,  </p>
        <p><a>3.474</a>  τοῖσι δὲ μύθων ἦρχε Γερήνιος ἱππότα Νέστωρ:  </p>
        <p><a>3.475</a>  παῖδες ἐμοί, ἄγε Τηλεμάχῳ καλλίτριχας ἵππους  </p>
        <p><a>3.476</a>  ζεύξαθ᾽ ὑφ᾽ ἅρματ᾽ ἄγοντες, ἵνα πρήσσῃσιν ὁδοῖο.  </p>
        <p><a>3.477</a>  ὣς ἔφαθ᾽, οἱ δ᾽ ἄρα τοῦ μάλα μὲν κλύον ἠδ᾽ ἐπίθοντο,  </p>
        <p><a>3.478</a>  καρπαλίμως δ᾽ ἔζευξαν ὑφ᾽ ἅρμασιν ὠκέας ἵππους.  </p>
        <p><a>3.479</a>  ἐν δὲ γυνὴ ταμίη σῖτον καὶ οἶνον ἔθηκεν  </p>
        <p><a>3.480</a>  ὄψα τε, οἷα ἔδουσι διοτρεφέες βασιλῆες.  </p>
        <p><a>3.481</a>  ἂν δ᾽ ἄρα Τηλέμαχος περικαλλέα βήσετο δίφρον:  </p>
        <p><a>3.482</a>  πὰρ δ᾽ ἄρα Νεστορίδης Πεισίστρατος, ὄρχαμος ἀνδρῶν,  </p>
        <p><a>3.483</a>  ἐς δίφρον τ᾽ ἀνέβαινε καὶ ἡνία λάζετο χερσί,  </p>
        <p><a>3.484</a>  μάστιξεν δ᾽ ἐλάαν, τὼ δ᾽ οὐκ ἀέκοντε πετέσθην  </p>
        <p><a>3.485</a>  ἐς πεδίον, λιπέτην δὲ Πύλου αἰπὺ πτολίεθρον.  </p>
        <p><a>3.486</a>  οἱ δὲ πανημέριοι σεῖον ζυγὸν ἀμφὶς ἔχοντες.  </p>
        <p><a>3.487</a>  δύσετό τ᾽ ἠέλιος σκιόωντό τε πᾶσαι ἀγυιαί,  </p>
        <p><a>3.488</a>  ἐς Φηρὰς δ᾽ ἵκοντο Διοκλῆος ποτὶ δῶμα,  </p>
        <p><a>3.489</a>  υἱέος Ὀρτιλόχοιο, τὸν Ἀλφειὸς τέκε παῖδα.  </p>
        <p><a>3.490</a>  ἔνθα δὲ νύκτ᾽ ἄεσαν, ὁ δὲ τοῖς πὰρ ξείνια θῆκεν.  </p>
        <p><a>3.491</a>  ἦμος δ᾽ ἠριγένεια φάνη ῥοδοδάκτυλος Ἠώς,  </p>
        <p><a>3.492</a>  ἵππους τε ζεύγνυντ᾽ ἀνά θ᾽ ἅρματα ποικίλ᾽ ἔβαινον:  </p>
        <p><a>3.493</a>  ἐκ δ᾽ ἔλασαν προθύροιο καὶ αἰθούσης ἐριδούπου:  </p>
        <p><a>3.494</a>  μάστιξεν δ᾽ ἐλάαν, τὼ δ᾽ οὐκ ἀέκοντε πετέσθην.  </p>
        <p><a>3.495</a>  ἷξον δ᾽ ἐς πεδίον πυρηφόρον, ἔνθα δ᾽ ἔπειτα  </p>
        <p><a>3.496</a>  ἦνον ὁδόν: τοῖον γὰρ ὑπέκφερον ὠκέες ἵπποι.  </p>
        <p><a>3.497</a>  δύσετό τ᾽ ἠέλιος σκιόωντό τε πᾶσαι ἀγυιαί.  </p>
    </div>
    <div class="bk">
        <h4 class="latin">ΟΔΥΣΣΕΙΑΣ δ</h4>
        <p><a>4.1</a>  οἱ δ᾽ ἷξον κοίλην Λακεδαίμονα κητώεσσαν,  </p>
        <p><a>4.2</a>  πρὸς δ᾽ ἄρα δώματ᾽ ἔλων Μενελάου κυδαλίμοιο.  </p>
        <p><a>4.3</a>  τὸν δ᾽ εὗρον δαινύντα γάμον πολλοῖσιν ἔτῃσιν  </p>
        <p><a>4.4</a>  υἱέος ἠδὲ θυγατρὸς ἀμύμονος ᾧ ἐνὶ οἴκῳ.  </p>
        <p><a>4.5</a>  τὴν μὲν Ἀχιλλῆος ῥηξήνορος υἱέι πέμπεν:  </p>
        <p><a>4.6</a>  ἐν Τροίῃ γὰρ πρῶτον ὑπέσχετο καὶ κατένευσε  </p>
        <p><a>4.7</a>  δωσέμεναι, τοῖσιν δὲ θεοὶ γάμον ἐξετέλειον.  </p>
        <p><a>4.8</a>  τὴν ἄρ᾽ ὅ γ᾽ ἔνθ᾽ ἵπποισι καὶ ἅρμασι πέμπε νέεσθαι  </p>
        <p><a>4.9</a>  Μυρμιδόνων προτὶ ἄστυ περικλυτόν, οἷσιν ἄνασσεν.  </p>
        <p><a>4.10</a>  υἱέι δὲ Σπάρτηθεν Ἀλέκτορος ἤγετο κούρην,  </p>
        <p><a>4.11</a>  ὅς οἱ τηλύγετος γένετο κρατερὸς Μεγαπένθης  </p>
        <p><a>4.12</a>  ἐκ δούλης: Ἑλένῃ δὲ θεοὶ γόνον οὐκέτ᾽ ἔφαινον,  </p>
        <p><a>4.13</a>  ἐπεὶ δὴ τὸ πρῶτον ἐγείνατο παῖδ᾽ ἐρατεινήν,  </p>
        <p><a>4.14</a>  Ἑρμιόνην, ἣ εἶδος ἔχε χρυσέης Ἀφροδίτης.  </p>
        <p><a>4.15</a>  ὣς οἱ μὲν δαίνυντο καθ᾽ ὑψερεφὲς μέγα δῶμα  </p>
        <p><a>4.16</a>  γείτονες ἠδὲ ἔται Μενελάου κυδαλίμοιο,  </p>
        <p><a>4.17</a>  τερπόμενοι: μετὰ δέ σφιν ἐμέλπετο θεῖος ἀοιδὸς  </p>
        <p><a>4.18</a>  φορμίζων, δοιὼ δὲ κυβιστητῆρε κατ᾽ αὐτούς,  </p>
        <p><a>4.19</a>  μολπῆς ἐξάρχοντος, ἐδίνευον κατὰ μέσσους.  </p>
        <p><a>4.20</a>  τὼ δ᾽ αὖτ᾽ ἐν προθύροισι δόμων αὐτώ τε καὶ ἵππω,  </p>
        <p><a>4.21</a>  Τηλέμαχός θ᾽ ἥρως καὶ Νέστορος ἀγλαὸς υἱός,  </p>
        <p><a>4.22</a>  στῆσαν: ὁ δὲ προμολὼν ἴδετο κρείων Ἐτεωνεύς,  </p>
        <p><a>4.23</a>  ὀτρηρὸς θεράπων Μενελάου κυδαλίμοιο,  </p>
        <p><a>4.24</a>  βῆ δ᾽ ἴμεν ἀγγελέων διὰ δώματα ποιμένι λαῶν,  </p>
        <p><a>4.25</a>  ἀγχοῦ δ᾽ ἱστάμενος ἔπεα πτερόεντα προσηύδα:  </p>
        <p><a>4.26</a>  ξείνω δή τινε τώδε, διοτρεφὲς ὦ Μενέλαε,  </p>
        <p><a>4.27</a>  ἄνδρε δύω, γενεῇ δὲ Διὸς μεγάλοιο ἔικτον.  </p>
        <p><a>4.28</a>  ἀλλ᾽ εἴπ᾽, ἤ σφωιν καταλύσομεν ὠκέας ἵππους,  </p>
        <p><a>4.29</a>  ἦ ἄλλον πέμπωμεν ἱκανέμεν, ὅς κε φιλήσῃ.  </p>
        <p><a>4.30</a>  τὸν δὲ μέγ᾽ ὀχθήσας προσέφη ξανθὸς Μενέλαος:  </p>
        <p><a>4.31</a>  οὐ μὲν νήπιος ἦσθα, Βοηθοΐδη Ἐτεωνεῦ,  </p>
        <p><a>4.32</a>  τὸ πρίν: ἀτὰρ μὲν νῦν γε πάϊς ὣς νήπια βάζεις.  </p>
        <p><a>4.33</a>  ἦ μὲν δὴ νῶι ξεινήια πολλὰ φαγόντε  </p>
        <p><a>4.34</a>  ἄλλων ἀνθρώπων δεῦρ᾽ ἱκόμεθ᾽, αἴ κέ ποθι Ζεὺς  </p>
        <p><a>4.35</a>  ἐξοπίσω περ παύσῃ ὀιζύος.  ἀλλὰ λύ᾽ ἵππους  </p>
        <p><a>4.36</a>  ξείνων, ἐς δ᾽ αὐτοὺς προτέρω ἄγε θοινηθῆναι.  </p>
        <p><a>4.37</a>  ὣς φάθ᾽, ὁ δὲ μεγάροιο διέσσυτο, κέκλετο δ᾽ ἄλλους  </p>
        <p><a>4.38</a>  ὀτρηροὺς θεράποντας ἅμα σπέσθαι ἑοῖ αὐτῷ.  </p>
        <p><a>4.39</a>  οἱ δ᾽ ἵππους μὲν λῦσαν ὑπὸ ζυγοῦ ἱδρώοντας,  </p>
        <p><a>4.40</a>  καὶ τοὺς μὲν κατέδησαν ἐφ᾽ ἱππείῃσι κάπῃσι,  </p>
        <p><a>4.41</a>  πὰρ δ᾽ ἔβαλον ζειάς, ἀνὰ δὲ κρῖ λευκὸν ἔμιξαν,  </p>
        <p><a>4.42</a>  ἅρματα δ᾽ ἔκλιναν πρὸς ἐνώπια παμφανόωντα,  </p>
        <p><a>4.43</a>  αὐτοὺς δ᾽ εἰσῆγον θεῖον δόμον. οἱ δὲ ἰδόντες  </p>
        <p><a>4.44</a>  θαύμαζον κατὰ δῶμα διοτρεφέος βασιλῆος:  </p>
        <p><a>4.45</a>  ὥς τε γὰρ ἠελίου αἴγλη πέλεν ἠὲ σελήνης  </p>
        <p><a>4.46</a>  δῶμα καθ᾽ ὑψερεφὲς Μενελάου κυδαλίμοιο.  </p>
        <p><a>4.47</a>  αὐτὰρ ἐπεὶ τάρπησαν ὁρώμενοι ὀφθαλμοῖσιν,  </p>
        <p><a>4.48</a>  ἔς ῥ᾽ ἀσαμίνθους βάντες ἐυξέστας λούσαντο.  </p>
        <p><a>4.49</a>  τοὺς δ᾽ ἐπεὶ οὖν δμῳαὶ λοῦσαν καὶ χρῖσαν ἐλαίῳ,  </p>
        <p><a>4.50</a>  ἀμφὶ δ᾽ ἄρα χλαίνας οὔλας βάλον ἠδὲ χιτῶνας,  </p>
        <p><a>4.51</a>  ἔς ῥα θρόνους ἕζοντο παρ᾽ Ἀτρεΐδην Μενέλαον.  </p>
        <p><a>4.52</a>  χέρνιβα δ᾽ ἀμφίπολος προχόῳ ἐπέχευε φέρουσα  </p>
        <p><a>4.53</a>  καλῇ χρυσείῃ ὑπὲρ ἀργυρέοιο λέβητος,  </p>
        <p><a>4.54</a>  νίψασθαι: παρὰ δὲ ξεστὴν ἐτάνυσσε τράπεζαν.  </p>
        <p><a>4.55</a>  σῖτον δ᾽ αἰδοίη ταμίη παρέθηκε φέρουσα,  </p>
        <p><a>4.56</a>  εἴδατα πόλλ᾽ ἐπιθεῖσα, χαριζομένη παρεόντων.  </p>
        <p><a>4.57</a>  δαιτρὸς δὲ κρειῶν πίνακας παρέθηκεν ἀείρας  </p>
        <p><a>4.58</a>  παντοίων, παρὰ δέ σφι τίθει χρύσεια κύπελλα.  </p>
        <p><a>4.59</a>  τὼ καὶ δεικνύμενος προσέφη ξανθὸς Μενέλαος:  </p>
        <p><a>4.60</a>  σίτου θ᾽ ἅπτεσθον καὶ χαίρετον.  αὐτὰρ ἔπειτα  </p>
        <p><a>4.61</a>  δείπνου πασσαμένω εἰρησόμεθ᾽, οἵ τινές ἐστον  </p>
        <p><a>4.62</a>  ἀνδρῶν: οὐ γὰρ σφῷν γε γένος ἀπόλωλε τοκήων,  </p>
        <p><a>4.63</a>  ἀλλ᾽ ἀνδρῶν γένος ἐστὲ διοτρεφέων βασιλήων  </p>
        <p><a>4.64</a>  σκηπτούχων, ἐπεὶ οὔ κε κακοὶ τοιούσδε τέκοιεν.  </p>
        <p><a>4.65</a>  ὣς φάτο, καί σφιν νῶτα βοὸς παρὰ πίονα θῆκεν  </p>
        <p><a>4.66</a>  ὄπτ᾽ ἐν χερσὶν ἑλών, τά ῥά οἱ γέρα πάρθεσαν αὐτῷ.  </p>
        <p><a>4.67</a>  οἱ δ᾽ ἐπ᾽ ὀνείαθ᾽ ἑτοῖμα προκείμενα χεῖρας ἴαλλον.  </p>
        <p><a>4.68</a>  αὐτὰρ ἐπεὶ πόσιος καὶ ἐδητύος ἐξ ἔρον ἕντο,  </p>
        <p><a>4.69</a>  δὴ τότε Τηλέμαχος προσεφώνεε Νέστορος υἱόν,  </p>
        <p><a>4.70</a>  ἄγχι σχὼν κεφαλήν, ἵνα μὴ πευθοίαθ᾽ οἱ ἄλλοι:  </p>
        <p><a>4.71</a>  φράζεο, Νεστορίδη, τῷ ἐμῷ κεχαρισμένε θυμῷ,  </p>
        <p><a>4.72</a>  χαλκοῦ τε στεροπὴν κὰδ δώματα ἠχήεντα  </p>
        <p><a>4.73</a>  χρυσοῦ τ᾽ ἠλέκτρου τε καὶ ἀργύρου ἠδ᾽ ἐλέφαντος.  </p>
        <p><a>4.74</a>  Ζηνός που τοιήδε γ᾽ Ὀλυμπίου ἔνδοθεν αὐλή,  </p>
        <p><a>4.75</a>  ὅσσα τάδ᾽ ἄσπετα πολλά: σέβας μ᾽ ἔχει εἰσορόωντα.  </p>
        <p><a>4.76</a>  τοῦ δ᾽ ἀγορεύοντος ξύνετο ξανθὸς Μενέλαος,  </p>
        <p><a>4.77</a>  καί σφεας φωνήσας ἔπεα πτερόεντα προσηύδα:  </p>
        <p><a>4.78</a>  τέκνα φίλ᾽, ἦ τοι Ζηνὶ βροτῶν οὐκ ἄν τις ἐρίζοι:  </p>
        <p><a>4.79</a>  ἀθάνατοι γὰρ τοῦ γε δόμοι καὶ κτήματ᾽ ἔασιν:  </p>
        <p><a>4.80</a>  ἀνδρῶν δ᾽ ἤ κέν τίς μοι ἐρίσσεται, ἠὲ καὶ οὐκί,  </p>
        <p><a>4.81</a>  κτήμασιν. ἦ γὰρ πολλὰ παθὼν καὶ πόλλ᾽ ἐπαληθεὶς  </p>
        <p><a>4.82</a>  ἠγαγόμην ἐν νηυσὶ καὶ ὀγδοάτῳ ἔτει ἦλθον,  </p>
        <p><a>4.83</a>  Κύπρον Φοινίκην τε καὶ Αἰγυπτίους ἐπαληθείς,  </p>
        <p><a>4.84</a>  Αἰθίοπάς θ᾽ ἱκόμην καὶ Σιδονίους καὶ Ἐρεμβοὺς  </p>
        <p><a>4.85</a>  καὶ Λιβύην, ἵνα τ᾽ ἄρνες ἄφαρ κεραοὶ τελέθουσι.  </p>
        <p><a>4.86</a>  τρὶς γὰρ τίκτει μῆλα τελεσφόρον εἰς ἐνιαυτόν.  </p>
        <p><a>4.87</a>  ἔνθα μὲν οὔτε ἄναξ ἐπιδευὴς οὔτε τι ποιμὴν  </p>
        <p><a>4.88</a>  τυροῦ καὶ κρειῶν οὐδὲ γλυκεροῖο γάλακτος,  </p>
        <p><a>4.89</a>  ἀλλ᾽ αἰεὶ παρέχουσιν ἐπηετανὸν γάλα θῆσθαι.  </p>
        <p><a>4.90</a>  ἧος ἐγὼ περὶ κεῖνα πολὺν βίοτον συναγείρων  </p>
        <p><a>4.91</a>  ἠλώμην, τῆός μοι ἀδελφεὸν ἄλλος ἔπεφνεν  </p>
        <p><a>4.92</a>  λάθρῃ, ἀνωιστί, δόλῳ οὐλομένης ἀλόχοιο:  </p>
        <p><a>4.93</a>  ὣς οὔ τοι χαίρων τοῖσδε κτεάτεσσιν ἀνάσσω.  </p>
        <p><a>4.94</a>  καὶ πατέρων τάδε μέλλετ᾽ ἀκουέμεν, οἵ τινες ὑμῖν  </p>
        <p><a>4.95</a>  εἰσίν, ἐπεὶ μάλα πολλὰ πάθον, καὶ ἀπώλεσα οἶκον  </p>
        <p><a>4.96</a>  εὖ μάλα ναιετάοντα, κεχανδότα πολλὰ καὶ ἐσθλά.  </p>
        <p><a>4.97</a>  ὧν ὄφελον τριτάτην περ ἔχων ἐν δώμασι μοῖραν  </p>
        <p><a>4.98</a>  ναίειν, οἱ δ᾽ ἄνδρες σόοι ἔμμεναι, οἳ τότ᾽ ὄλοντο  </p>
        <p><a>4.99</a>  Τροίῃ ἐν εὐρείῃ ἑκὰς Ἄργεος ἱπποβότοιο.  </p>
        <p><a>4.100</a>  ἀλλ᾽ ἔμπης πάντας μὲν ὀδυρόμενος καὶ ἀχεύων  </p>
        <p><a>4.101</a>  πολλάκις ἐν μεγάροισι καθήμενος ἡμετέροισιν  </p>
        <p><a>4.102</a>  ἄλλοτε μέν τε γόῳ φρένα τέρπομαι, ἄλλοτε δ᾽ αὖτε  </p>
        <p><a>4.103</a>  παύομαι: αἰψηρὸς δὲ κόρος κρυεροῖο γόοιο.  </p>
        <p><a>4.104</a>  τῶν πάντων οὐ τόσσον ὀδύρομαι, ἀχνύμενός περ,  </p>
        <p><a>4.105</a>  ὡς ἑνός, ὅς τέ μοι ὕπνον ἀπεχθαίρει καὶ ἐδωδὴν  </p>
        <p><a>4.106</a>  μνωομένῳ, ἐπεὶ οὔ τις Ἀχαιῶν τόσσ᾽ ἐμόγησεν,  </p>
        <p><a>4.107</a>  ὅσσ᾽ Ὀδυσεὺς ἐμόγησε καὶ ἤρατο. τῷ δ᾽ ἄρ᾽ ἔμελλεν  </p>
        <p><a>4.108</a>  αὐτῷ κήδε᾽ ἔσεσθαι, ἐμοὶ δ᾽ ἄχος αἰὲν ἄλαστον  </p>
        <p><a>4.109</a>  κείνου, ὅπως δὴ δηρὸν ἀποίχεται, οὐδέ τι ἴδμεν,  </p>
        <p><a>4.110</a>  ζώει ὅ γ᾽ ἦ τέθνηκεν.  ὀδύρονταί νύ που αὐτὸν  </p>
        <p><a>4.111</a>  Λαέρτης θ᾽ ὁ γέρων καὶ ἐχέφρων Πηνελόπεια  </p>
        <p><a>4.112</a>  Τηλέμαχός θ᾽, ὃν ἔλειπε νέον γεγαῶτ᾽ ἐνὶ οἴκῳ.  </p>
        <p><a>4.113</a>  ὣς φάτο, τῷ δ᾽ ἄρα πατρὸς ὑφ᾽ ἵμερον ὦρσε γόοιο.  </p>
        <p><a>4.114</a>  δάκρυ δ᾽ ἀπὸ βλεφάρων χαμάδις βάλε πατρὸς ἀκούσας,  </p>
        <p><a>4.115</a>  χλαῖναν πορφυρέην ἄντ᾽ ὀφθαλμοῖιν ἀνασχὼν  </p>
        <p><a>4.116</a>  ἀμφοτέρῃσιν χερσί. νόησε δέ μιν Μενέλαος,  </p>
        <p><a>4.117</a>  μερμήριξε δ᾽ ἔπειτα κατὰ φρένα καὶ κατὰ θυμόν,  </p>
        <p><a>4.118</a>  ἠέ μιν αὐτὸν πατρὸς ἐάσειε μνησθῆναι  </p>
        <p><a>4.119</a>  ἦ πρῶτ᾽ ἐξερέοιτο ἕκαστά τε πειρήσαιτο.  </p>
        <p><a>4.120</a>  ἧος ὁ ταῦθ᾽ ὥρμαινε κατὰ φρένα καὶ κατὰ θυμόν,  </p>
        <p><a>4.121</a>  ἐκ δ᾽ Ἑλένη θαλάμοιο θυώδεος ὑψορόφοιο  </p>
        <p><a>4.122</a>  ἤλυθεν Ἀρτέμιδι χρυσηλακάτῳ ἐικυῖα.  </p>
        <p><a>4.123</a>  τῇ δ᾽ ἄρ᾽ ἅμ᾽ Ἀδρήστη κλισίην εὔτυκτον ἔθηκεν,  </p>
        <p><a>4.124</a>  Ἀλκίππη δὲ τάπητα φέρεν μαλακοῦ ἐρίοιο,  </p>
        <p><a>4.125</a>  Φυλὼ δ᾽ ἀργύρεον τάλαρον φέρε, τόν οἱ ἔθηκεν  </p>
        <p><a>4.126</a>  Ἀλκάνδρη, Πολύβοιο δάμαρ, ὃς ἔναι᾽ ἐνὶ Θήβῃς  </p>
        <p><a>4.127</a>  Αἰγυπτίῃς, ὅθι πλεῖστα δόμοις ἐν κτήματα κεῖται:  </p>
        <p><a>4.128</a>  ὃς Μενελάῳ δῶκε δύ᾽ ἀργυρέας ἀσαμίνθους,  </p>
        <p><a>4.129</a>  δοιοὺς δὲ τρίποδας, δέκα δὲ χρυσοῖο τάλαντα.  </p>
        <p><a>4.130</a>  χωρὶς δ᾽ αὖθ᾽ Ἑλένῃ ἄλοχος πόρε κάλλιμα δῶρα:  </p>
        <p><a>4.131</a>  χρυσέην τ᾽ ἠλακάτην τάλαρόν θ᾽ ὑπόκυκλον ὄπασσεν  </p>
        <p><a>4.132</a>  ἀργύρεον, χρυσῷ δ᾽ ἐπὶ χείλεα κεκράαντο.  </p>
        <p><a>4.133</a>  τόν ῥά οἱ ἀμφίπολος Φυλὼ παρέθηκε φέρουσα  </p>
        <p><a>4.134</a>  νήματος ἀσκητοῖο βεβυσμένον: αὐτὰρ ἐπ᾽ αὐτῷ  </p>
        <p><a>4.135</a>  ἠλακάτη τετάνυστο ἰοδνεφὲς εἶρος ἔχουσα.  </p>
        <p><a>4.136</a>  ἕζετο δ᾽ ἐν κλισμῷ, ὑπὸ δὲ θρῆνυς ποσὶν ἦεν.  </p>
        <p><a>4.137</a>  αὐτίκα δ᾽ ἥ γ᾽ ἐπέεσσι πόσιν ἐρέεινεν ἕκαστα:  </p>
        <p><a>4.138</a>  ἴδμεν δή, Μενέλαε διοτρεφές, οἵ τινες οἵδε  </p>
        <p><a>4.139</a>  ἀνδρῶν εὐχετόωνται ἱκανέμεν ἡμέτερον δῶ;  </p>
        <p><a>4.140</a>  ψεύσομαι ἦ ἔτυμον ἐρέω;  κέλεται δέ με θυμός.  </p>
        <p><a>4.141</a>  οὐ γάρ πώ τινά φημι ἐοικότα ὧδε ἰδέσθαι  </p>
        <p><a>4.142</a>  οὔτ᾽ ἄνδρ᾽ οὔτε γυναῖκα, σέβας μ᾽ ἔχει εἰσορόωσαν,  </p>
        <p><a>4.143</a>  ὡς ὅδ᾽ Ὀδυσσῆος μεγαλήτορος υἷι ἔοικε,  </p>
        <p><a>4.144</a>  Τηλεμάχῳ, τὸν ἔλειπε νέον γεγαῶτ᾽ ἐνὶ οἴκῳ  </p>
        <p><a>4.145</a>  κεῖνος ἀνήρ, ὅτ᾽ ἐμεῖο κυνώπιδος εἵνεκ᾽ Ἀχαιοὶ  </p>
        <p><a>4.146</a>  ἤλθεθ᾽ ὑπὸ Τροίην πόλεμον θρασὺν ὁρμαίνοντες.  </p>
        <p><a>4.147</a>  τὴν δ᾽ ἀπαμειβόμενος προσέφη ξανθὸς Μενέλαος:  </p>
        <p><a>4.148</a>  οὕτω νῦν καὶ ἐγὼ νοέω, γύναι, ὡς σὺ ἐίσκεις:  </p>
        <p><a>4.149</a>  κείνου γὰρ τοιοίδε πόδες τοιαίδε τε χεῖρες  </p>
        <p><a>4.150</a>  ὀφθαλμῶν τε βολαὶ κεφαλή τ᾽ ἐφύπερθέ τε χαῖται.  </p>
        <p><a>4.151</a>  καὶ νῦν ἦ τοι ἐγὼ μεμνημένος ἀμφ᾽ Ὀδυσῆι  </p>
        <p><a>4.152</a>  μυθεόμην, ὅσα κεῖνος ὀιζύσας ἐμόγησεν  </p>
        <p><a>4.153</a>  ἀμφ᾽ ἐμοί, αὐτὰρ ὁ πικρὸν ὑπ᾽ ὀφρύσι δάκρυον εἶβε,  </p>
        <p><a>4.154</a>  χλαῖναν πορφυρέην ἄντ᾽ ὀφθαλμοῖιν ἀνασχών.  </p>
        <p><a>4.155</a>  τὸν δ᾽ αὖ Νεστορίδης Πεισίστρατος ἀντίον ηὔδα:  </p>
        <p><a>4.156</a>  Ἀτρεΐδη Μενέλαε διοτρεφές, ὄρχαμε λαῶν,  </p>
        <p><a>4.157</a>  κείνου μέν τοι ὅδ᾽ υἱὸς ἐτήτυμον, ὡς ἀγορεύεις:  </p>
        <p><a>4.158</a>  ἀλλὰ σαόφρων ἐστί, νεμεσσᾶται δ᾽ ἐνὶ θυμῷ  </p>
        <p><a>4.159</a>  ὧδ᾽ ἐλθὼν τὸ πρῶτον ἐπεσβολίας ἀναφαίνειν  </p>
        <p><a>4.160</a>  ἄντα σέθεν, τοῦ νῶι θεοῦ ὣς τερπόμεθ᾽ αὐδῇ.  </p>
        <p><a>4.161</a>  αὐτὰρ ἐμὲ προέηκε Γερήνιος ἱππότα Νέστωρ  </p>
        <p><a>4.162</a>  τῷ ἅμα πομπὸν ἕπεσθαι: ἐέλδετο γάρ σε ἰδέσθαι,  </p>
        <p><a>4.163</a>  ὄφρα οἱ ἤ τι ἔπος ὑποθήσεαι ἠέ τι ἔργον.  </p>
        <p><a>4.164</a>  πολλὰ γὰρ ἄλγε᾽ ἔχει πατρὸς πάϊς οἰχομένοιο  </p>
        <p><a>4.165</a>  ἐν μεγάροις, ᾧ μὴ ἄλλοι ἀοσσητῆρες ἔωσιν,  </p>
        <p><a>4.166</a>  ὡς νῦν Τηλεμάχῳ ὁ μὲν οἴχεται, οὐδέ οἱ ἄλλοι  </p>
        <p><a>4.167</a>  εἴσ᾽ οἵ κεν κατὰ δῆμον ἀλάλκοιεν κακότητα.  </p>
        <p><a>4.168</a>  τὸν δ᾽ ἀπαμειβόμενος προσέφη ξανθὸς Μενέλαος:  </p>
        <p><a>4.169</a>  ὢ πόποι, ἦ μάλα δὴ φίλου ἀνέρος υἱὸς ἐμὸν δῶ  </p>
        <p><a>4.170</a>  ἵκεθ᾽, ὃς εἵνεκ᾽ ἐμεῖο πολέας ἐμόγησεν ἀέθλους:  </p>
        <p><a>4.171</a>  καί μιν ἔφην ἐλθόντα φιλησέμεν ἔξοχον ἄλλων  </p>
        <p><a>4.172</a>  Ἀργείων, εἰ νῶιν ὑπεὶρ ἅλα νόστον ἔδωκε  </p>
        <p><a>4.173</a>  νηυσὶ θοῇσι γενέσθαι Ὀλύμπιος εὐρύοπα Ζεύς.  </p>
        <p><a>4.174</a>  καί κέ οἱ Ἄργεϊ νάσσα πόλιν καὶ δώματ᾽ ἔτευξα,  </p>
        <p><a>4.175</a>  ἐξ Ἰθάκης ἀγαγὼν σὺν κτήμασι καὶ τέκεϊ ᾧ  </p>
        <p><a>4.176</a>  καὶ πᾶσιν λαοῖσι, μίαν πόλιν ἐξαλαπάξας,  </p>
        <p><a>4.177</a>  αἳ περιναιετάουσιν, ἀνάσσονται δ᾽ ἐμοὶ αὐτῷ.  </p>
        <p><a>4.178</a>  καί κε θάμ᾽ ἐνθάδ᾽ ἐόντες ἐμισγόμεθ᾽: οὐδέ κεν ἡμέας  </p>
        <p><a>4.179</a>  ἄλλο διέκρινεν φιλέοντέ τε τερπομένω τε,  </p>
        <p><a>4.180</a>  πρίν γ᾽ ὅτε δὴ θανάτοιο μέλαν νέφος ἀμφεκάλυψεν.  </p>
        <p><a>4.181</a>  ἀλλὰ τὰ μέν που μέλλεν ἀγάσσεσθαι θεὸς αὐτός,  </p>
        <p><a>4.182</a>  ὃς κεῖνον δύστηνον ἀνόστιμον οἶον ἔθηκεν.  </p>
        <p><a>4.183</a>  ὣς φάτο, τοῖσι δὲ πᾶσιν ὑφ᾽ ἵμερον ὦρσε γόοιο.  </p>
        <p><a>4.184</a>  κλαῖε μὲν Ἀργείη Ἑλένη, Διὸς ἐκγεγαυῖα,  </p>
        <p><a>4.185</a>  κλαῖε δὲ Τηλέμαχός τε καὶ Ἀτρεΐδης Μενέλαος,  </p>
        <p><a>4.186</a>  οὐδ᾽ ἄρα Νέστορος υἱὸς ἀδακρύτω ἔχεν ὄσσε:  </p>
        <p><a>4.187</a>  μνήσατο γὰρ κατὰ θυμὸν ἀμύμονος Ἀντιλόχοιο,  </p>
        <p><a>4.188</a>  τόν ῥ᾽ Ἠοῦς ἔκτεινε φαεινῆς ἀγλαὸς υἱός:  </p>
        <p><a>4.189</a>  τοῦ ὅ γ᾽ ἐπιμνησθεὶς ἔπεα πτερόεντ᾽ ἀγόρευεν:  </p>
        <p><a>4.190</a>  Ἀτρεΐδη, περὶ μέν σε βροτῶν πεπνυμένον εἶναι  </p>
        <p><a>4.191</a>  Νέστωρ φάσχ᾽ ὁ γέρων, ὅτ᾽ ἐπιμνησαίμεθα σεῖο  </p>
        <p><a>4.192</a>  οἷσιν ἐνὶ μεγάροισι, καὶ ἀλλήλους ἐρέοιμεν.  </p>
        <p><a>4.193</a>  καὶ νῦν, εἴ τί που ἔστι, πίθοιό μοι: οὐ γὰρ ἐγώ γε  </p>
        <p><a>4.194</a>  τέρπομ᾽ ὀδυρόμενος μεταδόρπιος, ἀλλὰ καὶ ἠὼς  </p>
        <p><a>4.195</a>  ἔσσεται ἠριγένεια: νεμεσσῶμαί γε μὲν οὐδὲν  </p>
        <p><a>4.196</a>  κλαίειν ὅς κε θάνῃσι βροτῶν καὶ πότμον ἐπίσπῃ.  </p>
        <p><a>4.197</a>  τοῦτό νυ καὶ γέρας οἶον ὀιζυροῖσι βροτοῖσιν,  </p>
        <p><a>4.198</a>  κείρασθαί τε κόμην βαλέειν τ᾽ ἀπὸ δάκρυ παρειῶν.  </p>
        <p><a>4.199</a>  καὶ γὰρ ἐμὸς τέθνηκεν ἀδελφεός, οὔ τι κάκιστος  </p>
        <p><a>4.200</a>  Ἀργείων: μέλλεις δὲ σὺ ἴδμεναι: οὐ γὰρ ἐγώ γε  </p>
        <p><a>4.201</a>  ἤντησ᾽ οὐδὲ ἴδον: περὶ δ᾽ ἄλλων φασὶ γενέσθαι  </p>
        <p><a>4.202</a>  Ἀντίλοχον, πέρι μὲν θείειν ταχὺν ἠδὲ μαχητήν.  </p>
        <p><a>4.203</a>  τὸν δ᾽ ἀπαμειβόμενος προσέφη ξανθὸς Μενέλαος:  </p>
        <p><a>4.204</a>  ὦ φίλ᾽, ἐπεὶ τόσα εἶπες, ὅσ᾽ ἂν πεπνυμένος ἀνὴρ  </p>
        <p><a>4.205</a>  εἴποι καὶ ῥέξειε, καὶ ὃς προγενέστερος εἴη:  </p>
        <p><a>4.206</a>  τοίου γὰρ καὶ πατρός, ὃ καὶ πεπνυμένα βάζεις,  </p>
        <p><a>4.207</a>  ῥεῖα δ᾽ ἀρίγνωτος γόνος ἀνέρος ᾧ τε Κρονίων  </p>
        <p><a>4.208</a>  ὄλβον ἐπικλώσῃ γαμέοντί τε γεινομένῳ τε,  </p>
        <p><a>4.209</a>  ὡς νῦν Νέστορι δῶκε διαμπερὲς ἤματα πάντα  </p>
        <p><a>4.210</a>  αὐτὸν μὲν λιπαρῶς γηρασκέμεν ἐν μεγάροισιν,  </p>
        <p><a>4.211</a>  υἱέας αὖ πινυτούς τε καὶ ἔγχεσιν εἶναι ἀρίστους.  </p>
        <p><a>4.212</a>  ἡμεῖς δὲ κλαυθμὸν μὲν ἐάσομεν, ὃς πρὶν ἐτύχθη,  </p>
        <p><a>4.213</a>  δόρπου δ᾽ ἐξαῦτις μνησώμεθα, χερσὶ δ᾽ ἐφ᾽ ὕδωρ  </p>
        <p><a>4.214</a>  χευάντων. μῦθοι δὲ καὶ ἠῶθέν περ ἔσονται  </p>
        <p><a>4.215</a>  Τηλεμάχῳ καὶ ἐμοὶ διαειπέμεν ἀλλήλοισιν.  </p>
        <p><a>4.216</a>  ὣς ἔφατ᾽, Ἀσφαλίων δ᾽ ἄρ ὕδωρ ἐπὶ χεῖρας ἔχευεν,  </p>
        <p><a>4.217</a>  ὀτρηρὸς θεράπων Μενελάου κυδαλίμοιο.  </p>
        <p><a>4.218</a>  οἱ δ᾽ ἐπ᾽ ὀνείαθ᾽ ἑτοῖμα προκείμενα χεῖρας ἴαλλον.  </p>
        <p><a>4.219</a>  ἔνθ᾽ αὖτ᾽ ἄλλ᾽ ἐνόησ᾽ Ἑλένη Διὸς ἐκγεγαυῖα:  </p>
        <p><a>4.220</a>  αὐτίκ᾽ ἄρ᾽ εἰς οἶνον βάλε φάρμακον, ἔνθεν ἔπινον,  </p>
        <p><a>4.221</a>  νηπενθές τ᾽ ἄχολόν τε, κακῶν ἐπίληθον ἁπάντων.  </p>
        <p><a>4.222</a>  ὃς τὸ καταβρόξειεν, ἐπὴν κρητῆρι μιγείη,  </p>
        <p><a>4.223</a>  οὔ κεν ἐφημέριός γε βάλοι κατὰ δάκρυ παρειῶν,  </p>
        <p><a>4.224</a>  οὐδ᾽ εἴ οἱ κατατεθναίη μήτηρ τε πατήρ τε,  </p>
        <p><a>4.225</a>  οὐδ᾽ εἴ οἱ προπάροιθεν ἀδελφεὸν ἢ φίλον υἱὸν  </p>
        <p><a>4.226</a>  χαλκῷ δηιόῳεν, ὁ δ᾽ ὀφθαλμοῖσιν ὁρῷτο.  </p>
        <p><a>4.227</a>  τοῖα Διὸς θυγάτηρ ἔχε φάρμακα μητιόεντα,  </p>
        <p><a>4.228</a>  ἐσθλά, τά οἱ Πολύδαμνα πόρεν, Θῶνος παράκοιτις  </p>
        <p><a>4.229</a>  Αἰγυπτίη, τῇ πλεῖστα φέρει ζείδωρος ἄρουρα  </p>
        <p><a>4.230</a>  φάρμακα, πολλὰ μὲν ἐσθλὰ μεμιγμένα πολλὰ δὲ λυγρά:  </p>
        <p><a>4.231</a>  ἰητρὸς δὲ ἕκαστος ἐπιστάμενος περὶ πάντων  </p>
        <p><a>4.232</a>  ἀνθρώπων: ἦ γὰρ Παιήονός εἰσι γενέθλης.  </p>
        <p><a>4.233</a>  αὐτὰρ ἐπεί ῥ᾽ ἐνέηκε κέλευσέ τε οἰνοχοῆσαι,  </p>
        <p><a>4.234</a>  ἐξαῦτις μύθοισιν ἀμειβομένη προσέειπεν:  </p>
        <p><a>4.235</a>  Ἀτρεΐδη Μενέλαε διοτρεφὲς ἠδὲ καὶ οἵδε  </p>
        <p><a>4.236</a>  ἀνδρῶν ἐσθλῶν παῖδες: ἀτὰρ θεὸς ἄλλοτε ἄλλῳ  </p>
        <p><a>4.237</a>  Ζεὺς ἀγαθόν τε κακόν τε διδοῖ: δύναται γὰρ ἅπαντα:  </p>
        <p><a>4.238</a>  ἦ τοι νῦν δαίνυσθε καθήμενοι ἐν μεγάροισι  </p>
        <p><a>4.239</a>  καὶ μύθοις τέρπεσθε: ἐοικότα γὰρ καταλέξω.  </p>
        <p><a>4.240</a>  πάντα μὲν οὐκ ἂν ἐγὼ μυθήσομαι οὐδ᾽ ὀνομήνω,  </p>
        <p><a>4.241</a>  ὅσσοι Ὀδυσσῆος ταλασίφρονός εἰσιν ἄεθλοι:  </p>
        <p><a>4.242</a>  ἀλλ᾽ οἷον τόδ᾽ ἔρεξε καὶ ἔτλη καρτερὸς ἀνὴρ  </p>
        <p><a>4.243</a>  δήμῳ ἔνι Τρώων, ὅθι πάσχετε πήματ᾽ Ἀχαιοί.  </p>
        <p><a>4.244</a>  αὐτόν μιν πληγῇσιν ἀεικελίῃσι δαμάσσας,  </p>
        <p><a>4.245</a>  σπεῖρα κάκ᾽ ἀμφ᾽ ὤμοισι βαλών, οἰκῆι ἐοικώς,  </p>
        <p><a>4.246</a>  ἀνδρῶν δυσμενέων κατέδυ πόλιν εὐρυάγυιαν:  </p>
        <p><a>4.247</a>  ἄλλῳ δ᾽ αὐτὸν φωτὶ κατακρύπτων ἤισκε,  </p>
        <p><a>4.248</a>  δέκτῃ, ὃς οὐδὲν τοῖος ἔην ἐπὶ νηυσὶν Ἀχαιῶν.  </p>
        <p><a>4.249</a>  τῷ ἴκελος κατέδυ Τρώων πόλιν, οἱ δ᾽ ἀβάκησαν  </p>
        <p><a>4.250</a>  πάντες: ἐγὼ δέ μιν οἴη ἀνέγνων τοῖον ἐόντα,  </p>
        <p><a>4.251</a>  καί μιν ἀνηρώτων: ὁ δὲ κερδοσύνῃ ἀλέεινεν.  </p>
        <p><a>4.252</a>  ἀλλ᾽ ὅτε δή μιν ἐγὼ λόεον καὶ χρῖον ἐλαίῳ,  </p>
        <p><a>4.253</a>  ἀμφὶ δὲ εἵματα ἕσσα καὶ ὤμοσα καρτερὸν ὅρκον  </p>
        <p><a>4.254</a>  μὴ μὲν πρὶν Ὀδυσῆα μετὰ Τρώεσσ᾽ ἀναφῆναι,  </p>
        <p><a>4.255</a>  πρίν γε τὸν ἐς νῆάς τε θοὰς κλισίας τ᾽ ἀφικέσθαι,  </p>
        <p><a>4.256</a>  καὶ τότε δή μοι πάντα νόον κατέλεξεν Ἀχαιῶν.  </p>
        <p><a>4.257</a>  πολλοὺς δὲ Τρώων κτείνας ταναήκεϊ χαλκῷ  </p>
        <p><a>4.258</a>  ἦλθε μετ᾽ Ἀργείους, κατὰ δὲ φρόνιν ἤγαγε πολλήν.  </p>
        <p><a>4.259</a>  ἔνθ᾽ ἄλλαι Τρῳαὶ λίγ᾽ ἐκώκυον: αὐτὰρ ἐμὸν κῆρ  </p>
        <p><a>4.260</a>  χαῖρ᾽, ἐπεὶ ἤδη μοι κραδίη τέτραπτο νέεσθαι  </p>
        <p><a>4.261</a>  ἂψ οἶκόνδ᾽, ἄτην δὲ μετέστενον, ἣν Ἀφροδίτη  </p>
        <p><a>4.262</a>  δῶχ᾽, ὅτε μ᾽ ἤγαγε κεῖσε φίλης ἀπὸ πατρίδος αἴης,  </p>
        <p><a>4.263</a>  παῖδά τ᾽ ἐμὴν νοσφισσαμένην θάλαμόν τε πόσιν τε  </p>
        <p><a>4.264</a>  οὔ τευ δευόμενον, οὔτ᾽ ἂρ φρένας οὔτε τι εἶδος.  </p>
        <p><a>4.265</a>  τὴν δ᾽ ἀπαμειβόμενος προσέφη ξανθὸς Μενέλαος:  </p>
        <p><a>4.266</a>  ναὶ δὴ ταῦτά γε πάντα, γύναι, κατὰ μοῖραν ἔειπες.  </p>
        <p><a>4.267</a>  ἤδη μὲν πολέων ἐδάην βουλήν τε νόον τε  </p>
        <p><a>4.268</a>  ἀνδρῶν ἡρώων, πολλὴν δ᾽ ἐπελήλυθα γαῖαν:  </p>
        <p><a>4.269</a>  ἀλλ᾽ οὔ πω τοιοῦτον ἐγὼν ἴδον ὀφθαλμοῖσιν,  </p>
        <p><a>4.270</a>  οἷν Ὀδυσσῆος ταλασίφρονος ἔσκε φίλον κῆρ.  </p>
        <p><a>4.271</a>  οἷον καὶ τόδ᾽ ἔρεξε καὶ ἔτλη καρτερὸς ἀνὴρ  </p>
        <p><a>4.272</a>  ἵππῳ ἔνι ξεστῷ, ἵν᾽ ἐνήμεθα πάντες ἄριστοι  </p>
        <p><a>4.273</a>  Ἀργείων Τρώεσσι φόνον καὶ κῆρα φέροντες.  </p>
        <p><a>4.274</a>  ἦλθες ἔπειτα σὺ κεῖσε: κελευσέμεναι δέ σ᾽ ἔμελλε  </p>
        <p><a>4.275</a>  δαίμων, ὃς Τρώεσσιν ἐβούλετο κῦδος ὀρέξαι:  </p>
        <p><a>4.276</a>  καί τοι Δηΐφοβος θεοείκελος ἕσπετ᾽ ἰούσῃ.  </p>
        <p><a>4.277</a>  τρὶς δὲ περίστειξας κοῖλον λόχον ἀμφαφόωσα,  </p>
        <p><a>4.278</a>  ἐκ δ᾽ ὀνομακλήδην Δαναῶν ὀνόμαζες ἀρίστους,  </p>
        <p><a>4.279</a>  πάντων Ἀργείων φωνὴν ἴσκουσ᾽ ἀλόχοισιν.  </p>
        <p><a>4.280</a>  αὐτὰρ ἐγὼ καὶ Τυδεΐδης καὶ δῖος Ὀδυσσεὺς  </p>
        <p><a>4.281</a>  ἥμενοι ἐν μέσσοισιν ἀκούσαμεν ὡς ἐβόησας.  </p>
        <p><a>4.282</a>  νῶι μὲν ἀμφοτέρω μενεήναμεν ὁρμηθέντε  </p>
        <p><a>4.283</a>  ἢ ἐξελθέμεναι, ἢ ἔνδοθεν αἶψ᾽ ὑπακοῦσαι:  </p>
        <p><a>4.284</a>  ἀλλ᾽ Ὀδυσεὺς κατέρυκε καὶ ἔσχεθεν ἱεμένω περ.  </p>
        <p><a>4.285</a>  ἔνθ᾽ ἄλλοι μὲν πάντες ἀκὴν ἔσαν υἷες Ἀχαιῶν,  </p>
        <p><a>4.286</a>  Ἄντικλος δὲ σέ γ᾽ οἶος ἀμείψασθαι ἐπέεσσιν  </p>
        <p><a>4.287</a>  ἤθελεν. ἀλλ᾽ Ὀδυσεὺς ἐπὶ μάστακα χερσὶ πίεζεν  </p>
        <p><a>4.288</a>  νωλεμέως κρατερῇσι, σάωσε δὲ πάντας Ἀχαιούς:  </p>
        <p><a>4.289</a>  τόφρα δ᾽ ἔχ᾽, ὄφρα σε νόσφιν ἀπήγαγε Παλλὰς Ἀθήνη.  </p>
        <p><a>4.290</a>  τὸν δ᾽ αὖ Τηλέμαχος πεπνυμένος ἀντίον ηὔδα:  </p>
        <p><a>4.291</a>  Ἀτρεΐδη Μενέλαε διοτρεφές, ὄρχαμε λαῶν,  </p>
        <p><a>4.292</a>  ἄλγιον: οὐ γάρ οἵ τι τάδ᾽ ἤρκεσε λυγρὸν ὄλεθρον,  </p>
        <p><a>4.293</a>  οὐδ᾽ εἴ οἱ κραδίη γε σιδηρέη ἔνδοθεν ἦεν.  </p>
        <p><a>4.294</a>  ἀλλ᾽ ἄγετ᾽ εἰς εὐνὴν τράπεθ᾽ ἡμέας, ὄφρα καὶ ἤδη  </p>
        <p><a>4.295</a>  ὕπνῳ ὕπο γλυκερῷ ταρπώμεθα κοιμηθέντες.  </p>
        <p><a>4.296</a>  ὣς ἔφατ᾽, Ἀργείη δ᾽ Ἑλένη δμῳῇσι κέλευσεν  </p>
        <p><a>4.297</a>  δέμνι᾽ ὑπ᾽ αἰθούσῃ θέμεναι καὶ ῥήγεα καλὰ  </p>
        <p><a>4.298</a>  πορφύρε᾽ ἐμβαλέειν στορέσαι τ᾽ ἐφύπερθε τάπητας,  </p>
        <p><a>4.299</a>  χλαίνας τ᾽ ἐνθέμεναι οὔλας καθύπερθεν ἕσασθαι.  </p>
        <p><a>4.300</a>  αἱ δ᾽ ἴσαν ἐκ μεγάροιο δάος μετὰ χερσὶν ἔχουσαι,  </p>
        <p><a>4.301</a>  δέμνια δὲ στόρεσαν: ἐκ δὲ ξείνους ἄγε κῆρυξ.  </p>
        <p><a>4.302</a>  οἱ μὲν ἄρ᾽ ἐν προδόμῳ δόμου αὐτόθι κοιμήσαντο,  </p>
        <p><a>4.303</a>  Τηλέμαχός θ᾽ ἥρως καὶ Νέστορος ἀγλαὸς υἱός:  </p>
        <p><a>4.304</a>  Ἀτρεΐδης δὲ καθεῦδε μυχῷ δόμου ὑψηλοῖο,  </p>
        <p><a>4.305</a>  πὰρ δ᾽ Ἑλένη τανύπεπλος ἐλέξατο, δῖα γυναικῶν.  </p>
        <p><a>4.306</a>  ἦμος δ᾽ ἠριγένεια φάνη ῥοδοδάκτυλος Ἠώς,  </p>
        <p><a>4.307</a>  ὤρνυτ᾽ ἄρ᾽ ἐξ εὐνῆφι βοὴν ἀγαθὸς Μενέλαος  </p>
        <p><a>4.308</a>  εἵματα ἑσσάμενος, περὶ δὲ ξίφος ὀξὺ θέτ᾽ ὤμῳ,  </p>
        <p><a>4.309</a>  ποσσὶ δ᾽ ὑπὸ λιπαροῖσιν ἐδήσατο καλὰ πέδιλα,  </p>
        <p><a>4.310</a>  βῆ δ᾽ ἴμεν ἐκ θαλάμοιο θεῷ ἐναλίγκιος ἄντην,  </p>
        <p><a>4.311</a>  Τηλεμάχῳ δὲ παρῖζεν, ἔπος τ᾽ ἔφατ᾽ ἔκ τ᾽ ὀνόμαζεν:  </p>
        <p><a>4.312</a>  τίπτε δέ σε χρειὼ δεῦρ᾽ ἤγαγε, Τηλέμαχ᾽ ἥρως,  </p>
        <p><a>4.313</a>  ἐς Λακεδαίμονα δῖαν, ἐπ᾽ εὐρέα νῶτα θαλάσσης;  </p>
        <p><a>4.314</a>  δήμιον ἦ ἴδιον; τόδε μοι νημερτὲς ἐνίσπες.  </p>
        <p><a>4.315</a>  τὸν δ᾽ αὖ Τηλέμαχος πεπνυμένος ἀντίον ηὔδα:  </p>
        <p><a>4.316</a>  Ἀτρεΐδη Μενέλαε διοτρεφές, ὄρχαμε λαῶν,  </p>
        <p><a>4.317</a>  ἤλυθον, εἴ τινά μοι κληηδόνα πατρὸς ἐνίσποις.  </p>
        <p><a>4.318</a>  ἐσθίεταί μοι οἶκος, ὄλωλε δὲ πίονα ἔργα,  </p>
        <p><a>4.319</a>  δυσμενέων δ᾽ ἀνδρῶν πλεῖος δόμος, οἵ τέ μοι αἰεὶ  </p>
        <p><a>4.320</a>  μῆλ᾽ ἁδινὰ σφάζουσι καὶ εἰλίποδας ἕλικας βοῦς,  </p>
        <p><a>4.321</a>  μητρὸς ἐμῆς μνηστῆρες ὑπέρβιον ὕβριν ἔχοντες.  </p>
        <p><a>4.322</a>  τοὔνεκα νῦν τὰ σὰ γούναθ᾽ ἱκάνομαι, αἴ κ᾽ ἐθέλῃσθα  </p>
        <p><a>4.323</a>  κείνου λυγρὸν ὄλεθρον ἐνισπεῖν, εἴ που ὄπωπας  </p>
        <p><a>4.324</a>  ὀφθαλμοῖσι τεοῖσιν ἢ ἄλλου μῦθον ἄκουσας  </p>
        <p><a>4.325</a>  πλαζομένου: περὶ γάρ μιν ὀιζυρὸν τέκε μήτηρ.  </p>
        <p><a>4.326</a>  μηδέ τί μ᾽ αἰδόμενος μειλίσσεο μηδ᾽ ἐλεαίρων,  </p>
        <p><a>4.327</a>  ἀλλ᾽ εὖ μοι κατάλεξον ὅπως ἤντησας ὀπωπῆς.  </p>
        <p><a>4.328</a>  λίσσομαι, εἴ ποτέ τοί τι πατὴρ ἐμός, ἐσθλὸς Ὀδυσσεὺς  </p>
        <p><a>4.329</a>  ἢ ἔπος ἠέ τι ἔργον ὑποστὰς ἐξετέλεσσε  </p>
        <p><a>4.330</a>  δήμῳ ἔνι Τρώων, ὅθι πάσχετε πήματ᾽ Ἀχαιοί,  </p>
        <p><a>4.331</a>  τῶν νῦν μοι μνῆσαι, καί μοι νημερτὲς ἐνίσπες.  </p>
        <p><a>4.332</a>  τὸν δὲ μέγ᾽ ὀχθήσας προσέθη ξανθὸς Μενέλαος:  </p>
        <p><a>4.333</a>  ὢ πόποι, ἦ μάλα δὴ κρατερόφρονος ἀνδρὸς ἐν εὐνῇ  </p>
        <p><a>4.334</a>  ἤθελον εὐνηθῆναι ἀνάλκιδες αὐτοὶ ἐόντες.  </p>
        <p><a>4.335</a>  ὡς δ᾽ ὁπότ᾽ ἐν ξυλόχῳ ἔλαφος κρατεροῖο λέοντος  </p>
        <p><a>4.336</a>  νεβροὺς κοιμήσασα νεηγενέας γαλαθηνοὺς  </p>
        <p><a>4.337</a>  κνημοὺς ἐξερέῃσι καὶ ἄγκεα ποιήεντα  </p>
        <p><a>4.338</a>  βοσκομένη, ὁ δ᾽ ἔπειτα ἑὴν εἰσήλυθεν εὐνήν,  </p>
        <p><a>4.339</a>  ἀμφοτέροισι δὲ τοῖσιν ἀεικέα πότμον ἐφῆκεν,  </p>
        <p><a>4.340</a>  ὣς Ὀδυσεὺς κείνοισιν ἀεικέα πότμον ἐφήσει.  </p>
        <p><a>4.341</a>  αἲ γάρ, Ζεῦ τε πάτερ καὶ Ἀθηναίη καὶ Ἄπολλον,  </p>
        <p><a>4.342</a>  τοῖος ἐών, οἷός ποτ᾽ ἐυκτιμένῃ ἐνὶ Λέσβῳ  </p>
        <p><a>4.343</a>  ἐξ ἔριδος Φιλομηλεΐδῃ ἐπάλαισεν ἀναστάς,  </p>
        <p><a>4.344</a>  κὰδ δ᾽ ἔβαλε κρατερῶς, κεχάροντο δὲ πάντες Ἀχαιοί,  </p>
        <p><a>4.345</a>  τοῖος ἐὼν μνηστῆρσιν ὁμιλήσειεν Ὀδυσσεύς:  </p>
        <p><a>4.346</a>  πάντες κ᾽ ὠκύμοροί τε γενοίατο πικρόγαμοί τε.  </p>
        <p><a>4.347</a>  ταῦτα δ᾽ ἅ μ᾽ εἰρωτᾷς καὶ λίσσεαι, οὐκ ἂν ἐγώ γε  </p>
        <p><a>4.348</a>  ἄλλα παρὲξ εἴποιμι παρακλιδόν, οὐδ᾽ ἀπατήσω,  </p>
        <p><a>4.349</a>  ἀλλὰ τὰ μέν μοι ἔειπε γέρων ἅλιος νημερτής,  </p>
        <p><a>4.350</a>  τῶν οὐδέν τοι ἐγὼ κρύψω ἔπος οὐδ᾽ ἐπικεύσω.  </p>
        <p><a>4.351</a>  Αἰγύπτῳ μ᾽ ἔτι δεῦρο θεοὶ μεμαῶτα νέεσθαι  </p>
        <p><a>4.352</a>  ἔσχον, ἐπεὶ οὔ σφιν ἔρεξα τεληέσσας ἑκατόμβας.  </p>
        <p><a>4.353</a>  οἱ δ᾽ αἰεὶ βούλοντο θεοὶ μεμνῆσθαι ἐφετμέων.  </p>
        <p><a>4.354</a>  νῆσος ἔπειτά τις ἔστι πολυκλύστῳ ἐνὶ πόντῳ  </p>
        <p><a>4.355</a>  Αἰγύπτου προπάροιθε, Φάρον δέ ἑ κικλήσκουσι,  </p>
        <p><a>4.356</a>  τόσσον ἄνευθ᾽ ὅσσον τε πανημερίη γλαφυρὴ νηῦς  </p>
        <p><a>4.357</a>  ἤνυσεν, ᾗ λιγὺς οὖρος ἐπιπνείῃσιν ὄπισθεν:  </p>
        <p><a>4.358</a>  ἐν δὲ λιμὴν ἐύορμος, ὅθεν τ᾽ ἀπὸ νῆας ἐίσας  </p>
        <p><a>4.359</a>  ἐς πόντον βάλλουσιν, ἀφυσσάμενοι μέλαν ὕδωρ.  </p>
        <p><a>4.360</a>  ἔνθα μ᾽ ἐείκοσιν ἤματ᾽ ἔχον θεοί, οὐδέ ποτ᾽ οὖροι  </p>
        <p><a>4.361</a>  πνείοντες φαίνονθ᾽ ἁλιαέες, οἵ ῥά τε νηῶν  </p>
        <p><a>4.362</a>  πομπῆες γίγνονται ἐπ᾽ εὐρέα νῶτα θαλάσσης.  </p>
        <p><a>4.363</a>  καί νύ κεν ἤια πάντα κατέφθιτο καὶ μένε᾽ ἀνδρῶν,  </p>
        <p><a>4.364</a>  εἰ μή τίς με θεῶν ὀλοφύρατο καί μ᾽ ἐσάωσε,  </p>
        <p><a>4.365</a>  Πρωτέος ἰφθίμου θυγάτηρ ἁλίοιο γέροντος,  </p>
        <p><a>4.366</a>  Εἰδοθέη: τῇ γάρ ῥα μάλιστά γε θυμὸν ὄρινα.  </p>
        <p><a>4.367</a>  ἥ μ᾽ οἴῳ ἔρροντι συνήντετο νόσφιν ἑταίρων:  </p>
        <p><a>4.368</a>  αἰεὶ γὰρ περὶ νῆσον ἀλώμενοι ἰχθυάασκον  </p>
        <p><a>4.369</a>  γναμπτοῖς ἀγκίστροισιν, ἔτειρε δὲ γαστέρα λιμός.  </p>
        <p><a>4.370</a>  ἡ δέ μευ ἄγχι στᾶσα ἔπος φάτο φώνησέν τε:  </p>
        <p><a>4.371</a>  νήπιός εἰς, ὦ ξεῖνε, λίην τόσον ἠδὲ χαλίφρων,  </p>
        <p><a>4.372</a>  ἦε ἑκὼν μεθίεις καὶ τέρπεαι ἄλγεα πάσχων;  </p>
        <p><a>4.373</a>  ὡς δὴ δήθ᾽ ἐνὶ νήσῳ ἐρύκεαι, οὐδέ τι τέκμωρ  </p>
        <p><a>4.374</a>  εὑρέμεναι δύνασαι, μινύθει δέ τοι ἦτορ ἑταίρων.  </p>
        <p><a>4.375</a>  ὣς ἔφατ᾽, αὐτὰρ ἐγώ μιν ἀμειβόμενος προσέειπον:  </p>
        <p><a>4.376</a>  ἐκ μέν τοι ἐρέω, ἥ τις σύ πέρ ἐσσι θεάων,  </p>
        <p><a>4.377</a>  ὡς ἐγὼ οὔ τι ἑκὼν κατερύκομαι, ἀλλά νυ μέλλω  </p>
        <p><a>4.378</a>  ἀθανάτους ἀλιτέσθαι, οἳ οὐρανὸν εὐρὺν ἔχουσιν.  </p>
        <p><a>4.379</a>  ἀλλὰ σύ πέρ μοι εἰπέ, θεοὶ δέ τε πάντα ἴσασιν,  </p>
        <p><a>4.380</a>  ὅς τίς μ᾽ ἀθανάτων πεδάᾳ καὶ ἔδησε κελεύθου,  </p>
        <p><a>4.381</a>  νόστον θ᾽, ὡς ἐπὶ πόντον ἐλεύσομαι ἰχθυόεντα.  </p>
        <p><a>4.382</a>  ὣς ἐφάμην, ἡ δ᾽ αὐτίκ᾽ ἀμείβετο δῖα θεάων:  </p>
        <p><a>4.383</a>  τοιγὰρ ἐγώ τοι, ξεῖνε, μάλ᾽ ἀτρεκέως ἀγορεύσω.  </p>
        <p><a>4.384</a>  πωλεῖταί τις δεῦρο γέρων ἅλιος νημερτὴς  </p>
        <p><a>4.385</a>  ἀθάνατος Πρωτεὺς Αἰγύπτιος, ὅς τε θαλάσσης  </p>
        <p><a>4.386</a>  πάσης βένθεα οἶδε, Ποσειδάωνος ὑποδμώς:  </p>
        <p><a>4.387</a>  τὸν δέ τ᾽ ἐμόν φασιν πατέρ᾽ ἔμμεναι ἠδὲ τεκέσθαι.  </p>
        <p><a>4.388</a>  τόν γ᾽ εἴ πως σὺ δύναιο λοχησάμενος λελαβέσθαι,  </p>
        <p><a>4.389</a>  ὅς κέν τοι εἴπῃσιν ὁδὸν καὶ μέτρα κελεύθου  </p>
        <p><a>4.390</a>  νόστον θ᾽, ὡς ἐπὶ πόντον ἐλεύσεαι ἰχθυόεντα.  </p>
        <p><a>4.391</a>  καὶ δέ κέ τοι εἴπῃσι, διοτρεφές, αἴ κ᾽ ἐθέλῃσθα,  </p>
        <p><a>4.392</a>  ὅττι τοι ἐν μεγάροισι κακόν τ᾽ ἀγαθόν τε τέτυκται  </p>
        <p><a>4.393</a>  οἰχομένοιο σέθεν δολιχὴν ὁδὸν ἀργαλέην τε.  </p>
        <p><a>4.394</a>  ὣς ἔφατ᾽, αὐτὰρ ἐγώ μιν ἀμειβόμενος προσέειπον:  </p>
        <p><a>4.395</a>  αὐτὴ νῦν φράζευ σὺ λόχον θείοιο γέροντος,  </p>
        <p><a>4.396</a>  μή πώς με προϊδὼν ἠὲ προδαεὶς ἀλέηται:  </p>
        <p><a>4.397</a>  ἀργαλέος γάρ τ᾽ ἐστὶ θεὸς βροτῷ ἀνδρὶ δαμῆναι.  </p>
        <p><a>4.398</a>  ὣς ἐφάμην, ἡ δ᾽ αὐτίκ᾽ ἀμείβετο δῖα θεάων:  </p>
        <p><a>4.399</a>  τοιγὰρ ἐγώ τοι, ξεῖνε, μάλ᾽ ἀτρεκέως ἀγορεύσω.  </p>
        <p><a>4.400</a>  ἦμος δ᾽ ἠέλιος μέσον οὐρανὸν ἀμφιβεβήκῃ,  </p>
        <p><a>4.401</a>  τῆμος ἄρ᾽ ἐξ ἁλὸς εἶσι γέρων ἅλιος νημερτὴς  </p>
        <p><a>4.402</a>  πνοιῇ ὕπο Ζεφύροιο μελαίνῃ φρικὶ καλυφθείς,  </p>
        <p><a>4.403</a>  ἐκ δ᾽ ἐλθὼν κοιμᾶται ὑπὸ σπέσσι γλαφυροῖσιν:  </p>
        <p><a>4.404</a>  ἀμφὶ δέ μιν φῶκαι νέποδες καλῆς ἁλοσύδνης  </p>
        <p><a>4.405</a>  ἁθρόαι εὕδουσιν, πολιῆς ἁλὸς ἐξαναδῦσαι,  </p>
        <p><a>4.406</a>  πικρὸν ἀποπνείουσαι ἁλὸς πολυβενθέος ὀδμήν.  </p>
        <p><a>4.407</a>  ἔνθα σ᾽ ἐγὼν ἀγαγοῦσα ἅμ᾽ ἠοῖ φαινομένηφιν  </p>
        <p><a>4.408</a>  εὐνάσω ἑξείης: σὺ δ᾽ ἐὺ κρίνασθαι ἑταίρους  </p>
        <p><a>4.409</a>  τρεῖς, οἵ τοι παρὰ νηυσὶν ἐυσσέλμοισιν ἄριστοι.  </p>
        <p><a>4.410</a>  πάντα δέ τοι ἐρέω ὀλοφώια τοῖο γέροντος.  </p>
        <p><a>4.411</a>  φώκας μέν τοι πρῶτον ἀριθμήσει καὶ ἔπεισιν:  </p>
        <p><a>4.412</a>  αὐτὰρ ἐπὴν πάσας πεμπάσσεται ἠδὲ ἴδηται,  </p>
        <p><a>4.413</a>  λέξεται ἐν μέσσῃσι νομεὺς ὣς πώεσι μήλων.  </p>
        <p><a>4.414</a>  τὸν μὲν ἐπὴν δὴ πρῶτα κατευνηθέντα ἴδησθε,  </p>
        <p><a>4.415</a>  καὶ τότ᾽ ἔπειθ᾽ ὑμῖν μελέτω κάρτος τε βίη τε,  </p>
        <p><a>4.416</a>  αὖθι δ᾽ ἔχειν μεμαῶτα καὶ ἐσσύμενόν περ ἀλύξαι.  </p>
        <p><a>4.417</a>  πάντα δὲ γιγνόμενος πειρήσεται, ὅσσ᾽ ἐπὶ γαῖαν  </p>
        <p><a>4.418</a>  ἑρπετὰ γίγνονται, καὶ ὕδωρ καὶ θεσπιδαὲς πῦρ:  </p>
        <p><a>4.419</a>  ὑμεῖς δ᾽ ἀστεμφέως ἐχέμεν μᾶλλόν τε πιέζειν.  </p>
        <p><a>4.420</a>  ἀλλ᾽ ὅτε κεν δή σ᾽ αὐτὸς ἀνείρηται ἐπέεσσι,  </p>
        <p><a>4.421</a>  τοῖος ἐὼν οἷόν κε κατευνηθέντα ἴδησθε,  </p>
        <p><a>4.422</a>  καὶ τότε δὴ σχέσθαι τε βίης λῦσαί τε γέροντα,  </p>
        <p><a>4.423</a>  ἥρως, εἴρεσθαι δέ, θεῶν ὅς τίς σε χαλέπτει,  </p>
        <p><a>4.424</a>  νόστον θ᾽, ὡς ἐπὶ πόντον ἐλεύσεαι ἰχθυόεντα.  </p>
        <p><a>4.425</a>  ὣς εἰποῦσ᾽ ὑπὸ πόντον ἐδύσετο κυμαίνοντα.  </p>
        <p><a>4.426</a>  αὐτὰρ ἐγὼν ἐπὶ νῆας, ὅθ᾽ ἕστασαν ἐν ψαμάθοισιν,  </p>
        <p><a>4.427</a>  ἤια: πολλὰ δέ μοι κραδίη πόρφυρε κιόντι.  </p>
        <p><a>4.428</a>  αὐτὰρ ἐπεί ῥ᾽ ἐπὶ νῆα κατήλυθον ἠδὲ θάλασσαν,  </p>
        <p><a>4.429</a>  δόρπον θ᾽ ὁπλισάμεσθ᾽, ἐπί τ᾽ ἤλυθεν ἀμβροσίη νύξ:  </p>
        <p><a>4.430</a>  δὴ τότε κοιμήθημεν ἐπὶ ῥηγμῖνι θαλάσσης.  </p>
        <p><a>4.431</a>  ἦμος δ᾽ ἠριγένεια φάνη ῥοδοδάκτυλος Ἠώς,  </p>
        <p><a>4.432</a>  καὶ τότε δὴ παρὰ θῖνα θαλάσσης εὐρυπόροιο  </p>
        <p><a>4.433</a>  ἤια πολλὰ θεοὺς γουνούμενος: αὐτὰρ ἑταίρους  </p>
        <p><a>4.434</a>  τρεῖς ἄγον, οἷσι μάλιστα πεποίθεα πᾶσαν ἐπ᾽ ἰθύν.  </p>
        <p><a>4.435</a>  τόφρα δ᾽ ἄρ᾽ ἥ γ᾽ ὑποδῦσα θαλάσσης εὐρέα κόλπον  </p>
        <p><a>4.436</a>  τέσσαρα φωκάων ἐκ πόντου δέρματ᾽ ἔνεικε:  </p>
        <p><a>4.437</a>  πάντα δ᾽ ἔσαν νεόδαρτα: δόλον δ᾽ ἐπεμήδετο πατρί.  </p>
        <p><a>4.438</a>  εὐνὰς δ᾽ ἐν ψαμάθοισι διαγλάψασ᾽ ἁλίῃσιν  </p>
        <p><a>4.439</a>  ἧστο μένουσ᾽: ἡμεῖς δὲ μάλα σχεδὸν ἤλθομεν αὐτῆς:  </p>
        <p><a>4.440</a>  ἑξείης δ᾽ εὔνησε, βάλεν δ᾽ ἐπὶ δέρμα ἑκάστῳ.  </p>
        <p><a>4.441</a>  ἔνθα κεν αἰνότατος λόχος ἔπλετο: τεῖρε γὰρ αἰνῶς  </p>
        <p><a>4.442</a>  φωκάων ἁλιοτρεφέων ὀλοώτατος ὀδμή:  </p>
        <p><a>4.443</a>  τίς γάρ κ᾽ εἰναλίῳ παρὰ κήτεϊ κοιμηθείη;  </p>
        <p><a>4.444</a>  ἀλλ᾽ αὐτὴ ἐσάωσε καὶ ἐφράσατο μέγ᾽ ὄνειαρ:  </p>
        <p><a>4.445</a>  ἀμβροσίην ὑπὸ ῥῖνα ἑκάστῳ θῆκε φέρουσα  </p>
        <p><a>4.446</a>  ἡδὺ μάλα πνείουσαν, ὄλεσσε δὲ κήτεος ὀδμήν.  </p>
        <p><a>4.447</a>  πᾶσαν δ᾽ ἠοίην μένομεν τετληότι θυμῷ:  </p>
        <p><a>4.448</a>  φῶκαι δ᾽ ἐξ ἁλὸς ἦλθον ἀολλέες. αἱ μὲν ἔπειτα  </p>
        <p><a>4.449</a>  ἑξῆς εὐνάζοντο παρὰ ῥηγμῖνι θαλάσσης:  </p>
        <p><a>4.450</a>  ἔνδιος δ᾽ ὁ γέρων ἦλθ᾽ ἐξ ἁλός, εὗρε δὲ φώκας  </p>
        <p><a>4.451</a>  ζατρεφέας, πάσας δ᾽ ἄρ᾽ ἐπῴχετο, λέκτο δ᾽ ἀριθμόν:  </p>
        <p><a>4.452</a>  ἐν δ᾽ ἡμέας πρώτους λέγε κήτεσιν, οὐδέ τι θυμῷ  </p>
        <p><a>4.453</a>  ὠΐσθη δόλον εἶναι: ἔπειτα δὲ λέκτο καὶ αὐτός.  </p>
        <p><a>4.454</a>  ἡμεῖς δὲ ἰάχοντες ἐπεσσύμεθ᾽, ἀμφὶ δὲ χεῖρας  </p>
        <p><a>4.455</a>  βάλλομεν: οὐδ᾽ ὁ γέρων δολίης ἐπελήθετο τέχνης,  </p>
        <p><a>4.456</a>  ἀλλ᾽ ἦ τοι πρώτιστα λέων γένετ᾽ ἠυγένειος,  </p>
        <p><a>4.457</a>  αὐτὰρ ἔπειτα δράκων καὶ πάρδαλις ἠδὲ μέγας σῦς:  </p>
        <p><a>4.458</a>  γίγνετο δ᾽ ὑγρὸν ὕδωρ καὶ δένδρεον ὑψιπέτηλον:  </p>
        <p><a>4.459</a>  ἡμεῖς δ᾽ ἀστεμφέως ἔχομεν τετληότι θυμῷ.  </p>
        <p><a>4.460</a>  ἀλλ᾽ ὅτε δή ῥ᾽ ἀνίαζ᾽ ὁ γέρων ὀλοφώια εἰδώς,  </p>
        <p><a>4.461</a>  καὶ τότε δή μ᾽ ἐπέεσσιν ἀνειρόμενος προσέειπε:  </p>
        <p><a>4.462</a>  τίς νύ τοι, Ἀτρέος υἱέ, θεῶν συμφράσσατο βουλάς,  </p>
        <p><a>4.463</a>  ὄφρα μ᾽ ἕλοις ἀέκοντα λοχησάμενος; τέο σε χρή;  </p>
        <p><a>4.464</a>  ὣς ἔφατ᾽, αὐτὰρ ἐγώ μιν ἀμειβόμενος προσέειπον:  </p>
        <p><a>4.465</a>  οἶσθα, γέρον, τί με ταῦτα παρατροπέων ἐρεείνεις;  </p>
        <p><a>4.466</a>  ὡς δὴ δήθ᾽ ἐνὶ νήσῳ ἐρύκομαι, οὐδέ τι τέκμωρ  </p>
        <p><a>4.467</a>  εὑρέμεναι δύναμαι, μινύθει δέ μοι ἔνδοθεν ἦτορ.  </p>
        <p><a>4.468</a>  ἀλλὰ σύ πέρ μοι εἰπέ, θεοὶ δέ τε πάντα ἴσασιν,  </p>
        <p><a>4.469</a>  ὅς τίς μ᾽ ἀθανάτων πεδάᾳ καὶ ἔδησε κελεύθου,  </p>
        <p><a>4.470</a>  νόστον θ᾽, ὡς ἐπὶ πόντον ἐλεύσομαι ἰχθυόεντα.  </p>
        <p><a>4.471</a>  ὣς ἐφάμην, ὁ δέ μ᾽ αὐτίκ᾽ ἀμειβόμενος προσέειπεν:  </p>
        <p><a>4.472</a>  ἀλλὰ μάλ᾽ ὤφελλες Διί τ᾽ ἄλλοισίν τε θεοῖσι  </p>
        <p><a>4.473</a>  ῥέξας ἱερὰ κάλ᾽ ἀναβαινέμεν, ὄφρα τάχιστα  </p>
        <p><a>4.474</a>  σὴν ἐς πατρίδ᾽ ἵκοιο πλέων ἐπὶ οἴνοπα πόντον.  </p>
        <p><a>4.475</a>  οὐ γάρ τοι πρὶν μοῖρα φίλους τ᾽ ἰδέειν καὶ ἱκέσθαι  </p>
        <p><a>4.476</a>  οἶκον ἐυκτίμενον καὶ σὴν ἐς πατρίδα γαῖαν,  </p>
        <p><a>4.477</a>  πρίν γ᾽ ὅτ᾽ ἂν Αἰγύπτοιο, διιπετέος ποταμοῖο,  </p>
        <p><a>4.478</a>  αὖτις ὕδωρ ἔλθῃς ῥέξῃς θ᾽ ἱερὰς ἑκατόμβας  </p>
        <p><a>4.479</a>  ἀθανάτοισι θεοῖσι, τοὶ οὐρανὸν εὐρὺν ἔχουσι:  </p>
        <p><a>4.480</a>  καὶ τότε τοι δώσουσιν ὁδὸν θεοί, ἣν σὺ μενοινᾷς.  </p>
        <p><a>4.481</a>  ὣς ἔφατ᾽, αὐτὰρ ἐμοί γε κατεκλάσθη φίλον ἦτορ,  </p>
        <p><a>4.482</a>  οὕνεκά μ᾽ αὖτις ἄνωγεν ἐπ᾽ ἠεροειδέα πόντον  </p>
        <p><a>4.483</a>  Αἴγυπτόνδ᾽ ἰέναι, δολιχὴν ὁδὸν ἀργαλέην τε.  </p>
        <p><a>4.484</a>  ἀλλὰ καὶ ὣς μύθοισιν ἀμειβόμενος προσέειπον:  </p>
        <p><a>4.485</a>  ταῦτα μὲν οὕτω δὴ τελέω, γέρον, ὡς σὺ κελεύεις.  </p>
        <p><a>4.486</a>  ἀλλ᾽ ἄγε μοι τόδε εἰπὲ καὶ ἀτρεκέως κατάλεξον,  </p>
        <p><a>4.487</a>  ἢ πάντες σὺν νηυσὶν ἀπήμονες ἦλθον Ἀχαιοί,  </p>
        <p><a>4.488</a>  οὓς Νέστωρ καὶ ἐγὼ λίπομεν Τροίηθεν ἰόντες,  </p>
        <p><a>4.489</a>  ἦέ τις ὤλετ᾽ ὀλέθρῳ ἀδευκέι ἧς ἐπὶ νηὸς  </p>
        <p><a>4.490</a>  ἠὲ φίλων ἐν χερσίν, ἐπεὶ πόλεμον τολύπευσεν.  </p>
        <p><a>4.491</a>  ὣς ἐφάμην, ὁ δέ μ᾽ αὐτίκ᾽ ἀμειβόμενος προσέειπεν:  </p>
        <p><a>4.492</a>  Ἀτρεΐδη, τί με ταῦτα διείρεαι; οὐδέ τί σε χρὴ  </p>
        <p><a>4.493</a>  ἴδμεναι, οὐδὲ δαῆναι ἐμὸν νόον: οὐδέ σέ φημι  </p>
        <p><a>4.494</a>  δὴν ἄκλαυτον ἔσεσθαι, ἐπὴν ἐὺ πάντα πύθηαι.  </p>
        <p><a>4.495</a>  πολλοὶ μὲν γὰρ τῶν γε δάμεν, πολλοὶ δὲ λίποντο:  </p>
        <p><a>4.496</a>  ἀρχοὶ δ᾽ αὖ δύο μοῦνοι Ἀχαιῶν χαλκοχιτώνων  </p>
        <p><a>4.497</a>  ἐν νόστῳ ἀπόλοντο: μάχῃ δέ τε καὶ σὺ παρῆσθα.  </p>
        <p><a>4.498</a>  εἷς δ᾽ ἔτι που ζωὸς κατερύκεται εὐρέι πόντῳ.  </p>
        <p><a>4.499</a>  Αἴας μὲν μετὰ νηυσὶ δάμη δολιχηρέτμοισι.  </p>
        <p><a>4.500</a>  Γυρῇσίν μιν πρῶτα Ποσειδάων ἐπέλασσεν  </p>
        <p><a>4.501</a>  πέτρῃσιν μεγάλῃσι καὶ ἐξεσάωσε θαλάσσης:  </p>
        <p><a>4.502</a>  καί νύ κεν ἔκφυγε κῆρα καὶ ἐχθόμενός περ Ἀθήνῃ,  </p>
        <p><a>4.503</a>  εἰ μὴ ὑπερφίαλον ἔπος ἔκβαλε καὶ μέγ᾽ ἀάσθη:  </p>
        <p><a>4.504</a>  φῆ ῥ᾽ ἀέκητι θεῶν φυγέειν μέγα λαῖτμα θαλάσσης.  </p>
        <p><a>4.505</a>  τοῦ δὲ Ποσειδάων μεγάλ᾽ ἔκλυεν αὐδήσαντος:  </p>
        <p><a>4.506</a>  αὐτίκ᾽ ἔπειτα τρίαιναν ἑλὼν χερσὶ στιβαρῇσιν  </p>
        <p><a>4.507</a>  ἤλασε Γυραίην πέτρην, ἀπὸ δ᾽ ἔσχισεν αὐτήν:  </p>
        <p><a>4.508</a>  καὶ τὸ μὲν αὐτόθι μεῖνε, τὸ δὲ τρύφος ἔμπεσε πόντῳ,  </p>
        <p><a>4.509</a>  τῷ ῥ᾽ Αἴας τὸ πρῶτον ἐφεζόμενος μέγ᾽ ἀάσθη:  </p>
        <p><a>4.510</a>  τὸν δ᾽ ἐφόρει κατὰ πόντον ἀπείρονα κυμαίνοντα.  </p>
        <p><a>4.511</a>  ὣς ὁ μὲν ἔνθ᾽ ἀπόλωλεν, ἐπεὶ πίεν ἁλμυρὸν ὕδωρ.  </p>
        <p><a>4.512</a>  σὸς δέ που ἔκφυγε κῆρας ἀδελφεὸς ἠδ᾽ ὑπάλυξεν  </p>
        <p><a>4.513</a>  ἐν νηυσὶ γλαφυρῇσι: σάωσε δὲ πότνια Ἥρη.  </p>
        <p><a>4.514</a>  ἀλλ᾽ ὅτε δὴ τάχ᾽ ἔμελλε Μαλειάων ὄρος αἰπὺ  </p>
        <p><a>4.515</a>  ἵξεσθαι, τότε δή μιν ἀναρπάξασα θύελλα  </p>
        <p><a>4.516</a>  πόντον ἐπ᾽ ἰχθυόεντα φέρεν βαρέα στενάχοντα,  </p>
        <p><a>4.517</a>  ἀγροῦ ἐπ᾽ ἐσχατιήν, ὅθι δώματα ναῖε Θυέστης  </p>
        <p><a>4.518</a>  τὸ πρίν, ἀτὰρ τότ᾽ ἔναιε Θυεστιάδης Αἴγισθος.  </p>
        <p><a>4.519</a>  ἀλλ᾽ ὅτε δὴ καὶ κεῖθεν ἐφαίνετο νόστος ἀπήμων,  </p>
        <p><a>4.520</a>  ἂψ δὲ θεοὶ οὖρον στρέψαν, καὶ οἴκαδ᾽ ἵκοντο,  </p>
        <p><a>4.521</a>  ἦ τοι ὁ μὲν χαίρων ἐπεβήσετο πατρίδος αἴης  </p>
        <p><a>4.522</a>  καὶ κύνει ἁπτόμενος ἣν πατρίδα: πολλὰ δ᾽ ἀπ᾽ αὐτοῦ  </p>
        <p><a>4.523</a>  δάκρυα θερμὰ χέοντ᾽, ἐπεὶ ἀσπασίως ἴδε γαῖαν.  </p>
        <p><a>4.524</a>  τὸν δ᾽ ἄρ᾽ ἀπὸ σκοπιῆς εἶδε σκοπός, ὅν ῥα καθεῖσεν  </p>
        <p><a>4.525</a>  Αἴγισθος δολόμητις ἄγων, ὑπὸ δ᾽ ἔσχετο μισθὸν  </p>
        <p><a>4.526</a>  χρυσοῦ δοιὰ τάλαντα: φύλασσε δ᾽ ὅ γ᾽ εἰς ἐνιαυτόν,  </p>
        <p><a>4.527</a>  μή ἑ λάθοι παριών, μνήσαιτο δὲ θούριδος ἀλκῆς.  </p>
        <p><a>4.528</a>  βῆ δ᾽ ἴμεν ἀγγελέων πρὸς δώματα ποιμένι λαῶν.  </p>
        <p><a>4.529</a>  αὐτίκα δ᾽ Αἴγισθος δολίην ἐφράσσατο τέχνην:  </p>
        <p><a>4.530</a>  κρινάμενος κατὰ δῆμον ἐείκοσι φῶτας ἀρίστους  </p>
        <p><a>4.531</a>  εἷσε λόχον, ἑτέρωθι δ᾽ ἀνώγει δαῖτα πένεσθαι.  </p>
        <p><a>4.532</a>  αὐτὰρ ὁ βῆ καλέων Ἀγαμέμνονα, ποιμένα λαῶν  </p>
        <p><a>4.533</a>  ἵπποισιν καὶ ὄχεσφιν, ἀεικέα μερμηρίζων.  </p>
        <p><a>4.534</a>  τὸν δ᾽ οὐκ εἰδότ᾽ ὄλεθρον ἀνήγαγε καὶ κατέπεφνεν  </p>
        <p><a>4.535</a>  δειπνίσσας, ὥς τίς τε κατέκτανε βοῦν ἐπὶ φάτνῃ.  </p>
        <p><a>4.536</a>  οὐδέ τις Ἀτρεΐδεω ἑτάρων λίπεθ᾽ οἵ οἱ ἕποντο,  </p>
        <p><a>4.537</a>  οὐδέ τις Αἰγίσθου, ἀλλ᾽ ἔκταθεν ἐν μεγάροισιν.  </p>
        <p><a>4.538</a>  ὣς ἔφατ᾽, αὐτὰρ ἐμοί γε κατεκλάσθη φίλον ἦτορ,  </p>
        <p><a>4.539</a>  κλαῖον δ᾽ ἐν ψαμάθοισι καθήμενος, οὐδέ νύ μοι κῆρ  </p>
        <p><a>4.540</a>  ἤθελ᾽ ἔτι ζώειν καὶ ὁρᾶν φάος ἠελίοιο.  </p>
        <p><a>4.541</a>  αὐτὰρ ἐπεὶ κλαίων τε κυλινδόμενός τε κορέσθην,  </p>
        <p><a>4.542</a>  δὴ τότε με προσέειπε γέρων ἅλιος νημερτής:  </p>
        <p><a>4.543</a>  μηκέτι, Ἀτρέος υἱέ, πολὺν χρόνον ἀσκελὲς οὕτω  </p>
        <p><a>4.544</a>  κλαῖ᾽, ἐπεὶ οὐκ ἄνυσίν τινα δήομεν: ἀλλὰ τάχιστα  </p>
        <p><a>4.545</a>  πείρα ὅπως κεν δὴ σὴν πατρίδα γαῖαν ἵκηαι.  </p>
        <p><a>4.546</a>  ἢ γάρ μιν ζωόν γε κιχήσεαι, ἤ κεν Ὀρέστης  </p>
        <p><a>4.547</a>  κτεῖνεν ὑποφθάμενος, σὺ δέ κεν τάφου ἀντιβολήσαις.  </p>
        <p><a>4.548</a>  ὣς ἔφατ᾽, αὐτὰρ ἐμοὶ κραδίη καὶ θυμὸς ἀγήνωρ  </p>
        <p><a>4.549</a>  αὖτις ἐνὶ στήθεσσι καὶ ἀχνυμένῳ περ ἰάνθη,  </p>
        <p><a>4.550</a>  καί μιν φωνήσας ἔπεα πτερόεντα προσηύδων:  </p>
        <p><a>4.551</a>  τούτους μὲν δὴ οἶδα: σὺ δὲ τρίτον ἄνδρ᾽ ὀνόμαζε,  </p>
        <p><a>4.552</a>  ὅς τις ἔτι ζωὸς κατερύκεται εὐρέι πόντῳ  </p>
        <p><a>4.553</a>  ἠὲ θανών: ἐθέλω δὲ καὶ ἀχνύμενός περ ἀκοῦσαι.  </p>
        <p><a>4.554</a>  ὣς ἐφάμην, ὁ δέ μ᾽ αὐτίκ᾽ ἀμειβόμενος προσέειπεν:  </p>
        <p><a>4.555</a>  υἱὸς Λαέρτεω, Ἰθάκῃ ἔνι οἰκία ναίων:  </p>
        <p><a>4.556</a>  τὸν δ᾽ ἴδον ἐν νήσῳ θαλερὸν κατὰ δάκρυ χέοντα,  </p>
        <p><a>4.557</a>  νύμφης ἐν μεγάροισι Καλυψοῦς, ἥ μιν ἀνάγκῃ  </p>
        <p><a>4.558</a>  ἴσχει: ὁ δ᾽ οὐ δύναται ἣν πατρίδα γαῖαν ἱκέσθαι:  </p>
        <p><a>4.559</a>  οὐ γάρ οἱ πάρα νῆες ἐπήρετμοι καὶ ἑταῖροι,  </p>
        <p><a>4.560</a>  οἵ κέν μιν πέμποιεν ἐπ᾽ εὐρέα νῶτα θαλάσσης.  </p>
        <p><a>4.561</a>  σοι δ᾽ οὐ θέσφατόν ἐστι, διοτρεφὲς ὦ Μενέλαε,  </p>
        <p><a>4.562</a>  Ἄργει ἐν ἱπποβότῳ θανέειν καὶ πότμον ἐπισπεῖν,  </p>
        <p><a>4.563</a>  ἀλλά σ᾽ ἐς Ἠλύσιον πεδίον καὶ πείρατα γαίης  </p>
        <p><a>4.564</a>  ἀθάνατοι πέμψουσιν, ὅθι ξανθὸς Ῥαδάμανθυς,  </p>
        <p><a>4.565</a>  τῇ περ ῥηίστη βιοτὴ πέλει ἀνθρώποισιν:  </p>
        <p><a>4.566</a>  οὐ νιφετός, οὔτ᾽ ἂρ χειμὼν πολὺς οὔτε ποτ᾽ ὄμβρος,  </p>
        <p><a>4.567</a>  ἀλλ᾽ αἰεὶ Ζεφύροιο λιγὺ πνείοντος ἀήτας  </p>
        <p><a>4.568</a>  Ὠκεανὸς ἀνίησιν ἀναψύχειν ἀνθρώπους:  </p>
        <p><a>4.569</a>  οὕνεκ᾽ ἔχεις Ἑλένην καί σφιν γαμβρὸς Διός ἐσσι.  </p>
        <p><a>4.570</a>  ὣς εἰπὼν ὑπὸ πόντον ἐδύσετο κυμαίνοντα.  </p>
        <p><a>4.571</a>  αὐτὰρ ἐγὼν ἐπὶ νῆας ἅμ᾽ ἀντιθέοις ἑτάροισιν  </p>
        <p><a>4.572</a>  ἤια, πολλὰ δέ μοι κραδίη πόρφυρε κιόντι.  </p>
        <p><a>4.573</a>  αὐτὰρ ἐπεί ῥ᾽ ἐπὶ νῆα κατήλθομεν ἠδὲ θάλασσαν,  </p>
        <p><a>4.574</a>  δόρπον θ᾽ ὁπλισάμεσθ᾽, ἐπί τ᾽ ἤλυθεν ἀμβροσίη νύξ,  </p>
        <p><a>4.575</a>  δὴ τότε κοιμήθημεν ἐπὶ ῥηγμῖνι θαλάσσης.  </p>
        <p><a>4.576</a>  ἦμος δ᾽ ἠριγένεια φάνη ῥοδοδάκτυλος Ἠώς,  </p>
        <p><a>4.577</a>  νῆας μὲν πάμπρωτον ἐρύσσαμεν εἰς ἅλα δῖαν,  </p>
        <p><a>4.578</a>  ἐν δ᾽ ἱστοὺς τιθέμεσθα καὶ ἱστία νηυσὶν ἐίσῃς,  </p>
        <p><a>4.579</a>  ἂν δὲ καὶ αὐτοὶ βάντες ἐπὶ κληῖσι καθῖζον:  </p>
        <p><a>4.580</a>  ἑξῆς δ᾽ ἑζόμενοι πολιὴν ἅλα τύπτον ἐρετμοῖς.  </p>
        <p><a>4.581</a>  ἂψ δ᾽ εἰς Αἰγύπτοιο διιπετέος ποταμοῖο  </p>
        <p><a>4.582</a>  στῆσα νέας, καὶ ἔρεξα τεληέσσας ἑκατόμβας.  </p>
        <p><a>4.583</a>  αὐτὰρ ἐπεὶ κατέπαυσα θεῶν χόλον αἰὲν ἐόντων,  </p>
        <p><a>4.584</a>  χεῦ᾽ Ἀγαμέμνονι τύμβον, ἵν᾽ ἄσβεστον κλέος εἴη.  </p>
        <p><a>4.585</a>  ταῦτα τελευτήσας νεόμην, ἔδοσαν δέ μοι οὖρον  </p>
        <p><a>4.586</a>  ἀθάνατοι, τοί μ᾽ ὦκα φίλην ἐς πατρίδ᾽ ἔπεμψαν.  </p>
        <p><a>4.587</a>  ἀλλ᾽ ἄγε νῦν ἐπίμεινον ἐνὶ μεγάροισιν ἐμοῖσιν,  </p>
        <p><a>4.588</a>  ὄφρα κεν ἑνδεκάτη τε δυωδεκάτη τε γένηται:  </p>
        <p><a>4.589</a>  καὶ τότε σ᾽ εὖ πέμψω, δώσω δέ τοι ἀγλαὰ δῶρα,  </p>
        <p><a>4.590</a>  τρεῖς ἵππους καὶ δίφρον ἐύξοον: αὐτὰρ ἔπειτα  </p>
        <p><a>4.591</a>  δώσω καλὸν ἄλεισον, ἵνα σπένδῃσθα θεοῖσιν  </p>
        <p><a>4.592</a>  ἀθανάτοις ἐμέθεν μεμνημένος ἤματα πάντα.  </p>
        <p><a>4.593</a>  τὸν δ᾽ αὖ Τηλέμαχος πεπνυμένος ἀντίον ηὔδα:  </p>
        <p><a>4.594</a>  Ἀτρεΐδη, μὴ δή με πολὺν χρόνον ἐνθάδ᾽ ἔρυκε.  </p>
        <p><a>4.595</a>  καὶ γάρ κ᾽ εἰς ἐνιαυτὸν ἐγὼ παρὰ σοί γ᾽ ἀνεχοίμην  </p>
        <p><a>4.596</a>  ἥμενος, οὐδέ κέ μ᾽ οἴκου ἕλοι πόθος οὐδὲ τοκήων:  </p>
        <p><a>4.597</a>  αἰνῶς γὰρ μύθοισιν ἔπεσσί τε σοῖσιν ἀκούων  </p>
        <p><a>4.598</a>  τέρπομαι. ἀλλ᾽ ἤδη μοι ἀνιάζουσιν ἑταῖροι  </p>
        <p><a>4.599</a>  ἐν Πύλῳ ἠγαθέῃ: σὺ δέ με χρόνον ἐνθάδ᾽ ἐρύκεις.  </p>
        <p><a>4.600</a>  δῶρον δ᾽ ὅττι κέ μοι δοίης, κειμήλιον ἔστω:  </p>
        <p><a>4.601</a>  ἵππους δ᾽ εἰς Ἰθάκην οὐκ ἄξομαι, ἀλλὰ σοὶ αὐτῷ  </p>
        <p><a>4.602</a>  ἐνθάδε λείψω ἄγαλμα: σὺ γὰρ πεδίοιο ἀνάσσεις  </p>
        <p><a>4.603</a>  εὐρέος, ᾧ ἔνι μὲν λωτὸς πολύς, ἐν δὲ κύπειρον  </p>
        <p><a>4.604</a>  πυροί τε ζειαί τε ἰδ᾽ εὐρυφυὲς κρῖ λευκόν.  </p>
        <p><a>4.605</a>  ἐν δ᾽ Ἰθάκῃ οὔτ᾽ ἂρ δρόμοι εὐρέες οὔτε τι λειμών:  </p>
        <p><a>4.606</a>  αἰγίβοτος, καὶ μᾶλλον ἐπήρατος ἱπποβότοιο.  </p>
        <p><a>4.607</a>  οὐ γάρ τις νήσων ἱππήλατος οὐδ᾽ ἐυλείμων,  </p>
        <p><a>4.608</a>  αἵ θ᾽ ἁλὶ κεκλίαται: Ἰθάκη δέ τε καὶ περὶ πασέων.  </p>
        <p><a>4.609</a>  ὣς φάτο, μείδησεν δὲ βοὴν ἀγαθὸς Μενέλαος,  </p>
        <p><a>4.610</a>  χειρί τέ μιν κατέρεξεν ἔπος τ᾽ ἔφατ᾽ ἔκ τ᾽ ὀνόμαζεν:  </p>
        <p><a>4.611</a>  αἵματός εἰς ἀγαθοῖο, φίλον τέκος, οἷ᾽ ἀγορεύεις:  </p>
        <p><a>4.612</a>  τοιγὰρ ἐγώ τοι ταῦτα μεταστήσω: δύναμαι γάρ.  </p>
        <p><a>4.613</a>  δώρων δ᾽ ὅσσ᾽ ἐν ἐμῷ οἴκῳ κειμήλια κεῖται,  </p>
        <p><a>4.614</a>  δώσω ὃ κάλλιστον καὶ τιμηέστατόν ἐστιν:  </p>
        <p><a>4.615</a>  δώσω τοι κρητῆρα τετυγμένον: ἀργύρεος δὲ  </p>
        <p><a>4.616</a>  ἔστιν ἅπας, χρυσῷ δ᾽ χείλεα κεκράανται,  </p>
        <p><a>4.617</a>  ἔργον δ᾽ Ἡφαίστοιο. πόρεν δέ ἑ Φαίδιμος ἥρως,  </p>
        <p><a>4.618</a>  Σιδονίων βασιλεύς, ὅθ᾽ ἑὸς δόμος ἀμφεκάλυψε  </p>
        <p><a>4.619</a>  κεῖσέ με νοστήσαντα: τεῒν δ᾽ ἐθέλω τόδ᾽ ὀπάσσαι.  </p>
        <p><a>4.620</a>  ὣς οἱ μὲν τοιαῦτα πρὸς ἀλλήλους ἀγόρευον,  </p>
        <p><a>4.621</a>  δαιτυμόνες δ᾽ ἐς δώματ᾽ ἴσαν θείου βασιλῆος.  </p>
        <p><a>4.622</a>  οἱ δ᾽ ἦγον μὲν μῆλα, φέρον δ᾽ ἐυήνορα οἶνον:  </p>
        <p><a>4.623</a>  σῖτον δέ σφ᾽ ἄλοχοι καλλικρήδεμνοι ἔπεμπον.  </p>
        <p><a>4.624</a>  ὣς οἱ μὲν περὶ δεῖπνον ἐνὶ μεγάροισι πένοντο.  </p>
        <p><a>4.625</a>  μνηστῆρες δὲ πάροιθεν Ὀδυσσῆος μεγάροιο  </p>
        <p><a>4.626</a>  δίσκοισιν τέρποντο καὶ αἰγανέῃσιν ἱέντες  </p>
        <p><a>4.627</a>  ἐν τυκτῷ δαπέδῳ, ὅθι περ πάρος, ὕβριν ἔχοντες.  </p>
        <p><a>4.628</a>  Ἀντίνοος δὲ καθῆστο καὶ Εὐρύμαχος θεοειδής,  </p>
        <p><a>4.629</a>  ἀρχοὶ μνηστήρων, ἀρετῇ δ᾽ ἔσαν ἔξοχ᾽ ἄριστοι.  </p>
        <p><a>4.630</a>  τοῖς δ᾽ υἱὸς Φρονίοιο Νοήμων ἐγγύθεν ἐλθὼν  </p>
        <p><a>4.631</a>  Ἀντίνοον μύθοισιν ἀνειρόμενος προσέειπεν:  </p>
        <p><a>4.632</a>  Ἀντίνο᾽, ἦ ῥά τι ἴδμεν ἐνὶ φρεσίν, ἦε καὶ οὐκί,  </p>
        <p><a>4.633</a>  ὁππότε Τηλέμαχος νεῖτ᾽ ἐκ Πύλου ἠμαθόεντος;  </p>
        <p><a>4.634</a>  νῆά μοι οἴχετ᾽ ἄγων: ἐμὲ δὲ χρεὼ γίγνεται αὐτῆς  </p>
        <p><a>4.635</a>  Ἤλιδ᾽ ἐς εὐρύχορον διαβήμεναι, ἔνθα μοι ἵπποι  </p>
        <p><a>4.636</a>  δώδεκα θήλειαι, ὑπὸ δ᾽ ἡμίονοι ταλαεργοὶ  </p>
        <p><a>4.637</a>  ἀδμῆτες: τῶν κέν τιν᾽ ἐλασσάμενος δαμασαίμην.  </p>
        <p><a>4.638</a>  ὣς ἔφαθ᾽, οἱ δ᾽ ἀνὰ θυμὸν ἐθάμβεον: οὐ γὰρ ἔφαντο  </p>
        <p><a>4.639</a>  ἐς Πύλον οἴχεσθαι Νηλήιον, ἀλλά που αὐτοῦ  </p>
        <p><a>4.640</a>  ἀγρῶν ἢ μήλοισι παρέμμεναι ἠὲ συβώτη.  </p>
        <p><a>4.641</a>  τὸν δ᾽ αὖτ᾽ Ἀντίνοος προσέφη Εὐπείθεος υἱός:  </p>
        <p><a>4.642</a>  νημερτές μοι ἔνισπε, πότ᾽ ᾤχετο καὶ τίνες αὐτῷ  </p>
        <p><a>4.643</a>  κοῦροι ἕποντ᾽; Ἰθάκης ἐξαίρετοι, ἦ ἑοὶ αὐτοῦ  </p>
        <p><a>4.644</a>  θῆτές τε δμῶές τε; δύναιτό κε καὶ τὸ τελέσσαι.  </p>
        <p><a>4.645</a>  καί μοι τοῦτ᾽ ἀγόρευσον ἐτήτυμον, ὄφρ᾽ ἐὺ εἰδῶ,  </p>
        <p><a>4.646</a>  ἤ σε βίῃ ἀέκοντος ἀπηύρα νῆα μέλαιναν,  </p>
        <p><a>4.647</a>  ἦε ἑκών οἱ δῶκας, ἐπεὶ προσπτύξατο μύθῳ.  </p>
        <p><a>4.648</a>  τὸν δ᾽ υἱὸς Φρονίοιο Νοήμων ἀντίον ηὔδα:  </p>
        <p><a>4.649</a>  αὐτὸς ἑκών οἱ δῶκα: τί κεν ῥέξειε καὶ ἄλλος,  </p>
        <p><a>4.650</a>  ὁππότ᾽ ἀνὴρ τοιοῦτος ἔχων μελεδήματα θυμῷ  </p>
        <p><a>4.651</a>  αἰτίζῃ; χαλεπόν κεν ἀνήνασθαι δόσιν εἴη.  </p>
        <p><a>4.652</a>  κοῦροι δ᾽, οἳ κατὰ δῆμον ἀριστεύουσι μεθ᾽ ἡμέας,  </p>
        <p><a>4.653</a>  οἵ οἱ ἕποντ᾽: ἐν δ᾽ ἀρχὸν ἐγὼ βαίνοντ᾽ ἐνόησα  </p>
        <p><a>4.654</a>  Μέντορα, ἠὲ θεόν, τῷ δ᾽ αὐτῷ πάντα ἐῴκει.  </p>
        <p><a>4.655</a>  ἀλλὰ τὸ θαυμάζω: ἴδον ἐνθάδε Μέντορα δῖον  </p>
        <p><a>4.656</a>  χθιζὸν ὑπηοῖον, τότε δ᾽ ἔμβη νηὶ Πύλονδε.  </p>
        <p><a>4.657</a>  ὣς ἄρα φωνήσας ἀπέβη πρὸς δώματα πατρός,  </p>
        <p><a>4.658</a>  τοῖσιν δ᾽ ἀμφοτέροισιν ἀγάσσατο θυμὸς ἀγήνωρ.  </p>
        <p><a>4.659</a>  μνηστῆρας δ᾽ ἄμυδις κάθισαν καὶ παῦσαν ἀέθλων.  </p>
        <p><a>4.660</a>  τοῖσιν δ᾽ Ἀντίνοος μετέφη Εὐπείθεος υἱός,  </p>
        <p><a>4.661</a>  ἀχνύμενος: μένεος δὲ μέγα φρένες ἀμφιμέλαιναι  </p>
        <p><a>4.662</a>  πίμπλαντ᾽, ὄσσε δέ οἱ πυρὶ λαμπετόωντι ἐίκτην:  </p>
        <p><a>4.663</a>  ὢ πόποι, ἦ μέγα ἔργον ὑπερφιάλως ἐτελέσθη  </p>
        <p><a>4.664</a>  Τηλεμάχῳ ὁδὸς ἥδε: φάμεν δέ οἱ οὐ τελέεσθαι.  </p>
        <p><a>4.665</a>  ἐκ τοσσῶνδ᾽ ἀέκητι νέος πάϊς οἴχεται αὔτως  </p>
        <p><a>4.666</a>  νῆα ἐρυσσάμενος, κρίνας τ᾽ ἀνὰ δῆμον ἀρίστους.  </p>
        <p><a>4.667</a>  ἄρξει καὶ προτέρω κακὸν ἔμμεναι: ἀλλά οἱ αὐτῷ  </p>
        <p><a>4.668</a>  Ζεὺς ὀλέσειε βίην, πρὶν ἥβης μέτρον ἱκέσθαι.  </p>
        <p><a>4.669</a>  ἀλλ᾽ ἄγε μοι δότε νῆα θοὴν καὶ εἴκοσ᾽ ἑταίρους,  </p>
        <p><a>4.670</a>  ὄφρα μιν αὐτὸν ἰόντα λοχήσομαι ἠδὲ φυλάξω  </p>
        <p><a>4.671</a>  ἐν πορθμῷ Ἰθάκης τε Σάμοιό τε παιπαλοέσσης,  </p>
        <p><a>4.672</a>  ὡς ἂν ἐπισμυγερῶς ναυτίλλεται εἵνεκα πατρός.  </p>
        <p><a>4.673</a>  ὣς ἔφαθ᾽, οἱ δ᾽ ἄρα πάντες ἐπῄνεον ἠδ᾽ ἐκέλευον.  </p>
        <p><a>4.674</a>  αὐτίκ᾽ ἔπειτ᾽ ἀνστάντες ἔβαν δόμον εἰς Ὀδυσῆος.  </p>
        <p><a>4.675</a>  οὐδ᾽ ἄρα Πηνελόπεια πολὺν χρόνον ἦεν ἄπυστος  </p>
        <p><a>4.676</a>  μύθων, οὓς μνηστῆρες ἐνὶ φρεσὶ βυσσοδόμευον:  </p>
        <p><a>4.677</a>  κῆρυξ γάρ οἱ ἔειπε Μέδων, ὃς ἐπεύθετο βουλὰς  </p>
        <p><a>4.678</a>  αὐλῆς ἐκτὸς ἐών: οἱ δ᾽ ἔνδοθι μῆτιν ὕφαινον.  </p>
        <p><a>4.679</a>  βῆ δ᾽ ἴμεν ἀγγελέων διὰ δώματα Πηνελοπείῃ:  </p>
        <p><a>4.680</a>  τὸν δὲ κατ᾽ οὐδοῦ βάντα προσηύδα Πηνελόπεια:  </p>
        <p><a>4.681</a>  κῆρυξ, τίπτε δέ σε πρόεσαν μνηστῆρες ἀγαυοί;  </p>
        <p><a>4.682</a>  ἦ εἰπέμεναι δμῳῇσιν Ὀδυσσῆος θείοιο  </p>
        <p><a>4.683</a>  ἔργων παύσασθαι, σφίσι δ᾽ αὐτοῖς δαῖτα πένεσθαι;  </p>
        <p><a>4.684</a>  μὴ μνηστεύσαντες μηδ᾽ ἄλλοθ᾽ ὁμιλήσαντες  </p>
        <p><a>4.685</a>  ὕστατα καὶ πύματα νῦν ἐνθάδε δειπνήσειαν:  </p>
        <p><a>4.686</a>  οἳ θάμ᾽ ἀγειρόμενοι βίοτον κατακείρετε πολλόν,  </p>
        <p><a>4.687</a>  κτῆσιν Τηλεμάχοιο δαΐφρονος: οὐδέ τι πατρῶν  </p>
        <p><a>4.688</a>  ὑμετέρων τὸ πρόσθεν ἀκούετε, παῖδες ἐόντες,  </p>
        <p><a>4.689</a>  οἷος Ὀδυσσεὺς ἔσκε μεθ᾽ ὑμετέροισι τοκεῦσιν,  </p>
        <p><a>4.690</a>  οὔτε τινὰ ῥέξας ἐξαίσιον οὔτε τι εἰπὼν  </p>
        <p><a>4.691</a>  ἐν δήμῳ, ἥ τ᾽ ἐστὶ δίκη θείων βασιλήων:  </p>
        <p><a>4.692</a>  ἄλλον κ᾽ ἐχθαίρῃσι βροτῶν, ἄλλον κε φιλοίη.  </p>
        <p><a>4.693</a>  κεῖνος δ᾽ οὔ ποτε πάμπαν ἀτάσθαλον ἄνδρα ἐώργει.  </p>
        <p><a>4.694</a>  ἀλλ᾽ ὁ μὲν ὑμέτερος θυμὸς καὶ ἀεικέα ἔργα  </p>
        <p><a>4.695</a>  φαίνεται, οὐδέ τίς ἐστι χάρις μετόπισθ᾽ ἐυεργέων.  </p>
        <p><a>4.696</a>  τὴν δ᾽ αὖτε προσέειπε Μέδων πεπνυμένα εἰδώς:  </p>
        <p><a>4.697</a>  αἲ γὰρ δή, βασίλεια, τόδε πλεῖστον κακὸν εἴη.  </p>
        <p><a>4.698</a>  ἀλλὰ πολὺ μεῖζόν τε καὶ ἀργαλεώτερον ἄλλο  </p>
        <p><a>4.699</a>  μνηστῆρες φράζονται, ὃ μὴ τελέσειε Κρονίων:  </p>
        <p><a>4.700</a>  Τηλέμαχον μεμάασι κατακτάμεν ὀξέι χαλκῷ  </p>
        <p><a>4.701</a>  οἴκαδε νισόμενον: ὁ δ᾽ ἔβη μετὰ πατρὸς ἀκουὴν  </p>
        <p><a>4.702</a>  ἐς Πύλον ἠγαθέην ἠδ᾽ ἐς Λακεδαίμονα δῖαν.  </p>
        <p><a>4.703</a>  ὣς φάτο, τῆς δ᾽ αὐτοῦ λύτο γούνατα καὶ φίλον ἦτορ,  </p>
        <p><a>4.704</a>  δὴν δέ μιν ἀμφασίη ἐπέων λάβε: τὼ δέ οἱ ὄσσε  </p>
        <p><a>4.705</a>  δακρυόφι πλῆσθεν, θαλερὴ δέ οἱ ἔσχετο φωνή.  </p>
        <p><a>4.706</a>  ὀψὲ δὲ δή μιν ἔπεσσιν ἀμειβομένη προσέειπε:  </p>
        <p><a>4.707</a>  κῆρυξ, τίπτε δέ μοι πάϊς οἴχεται; οὐδέ τί μιν χρεὼ  </p>
        <p><a>4.708</a>  νηῶν ὠκυπόρων ἐπιβαινέμεν, αἵ θ᾽ ἁλὸς ἵπποι  </p>
        <p><a>4.709</a>  ἀνδράσι γίγνονται, περόωσι δὲ πουλὺν ἐφ᾽ ὑγρήν.  </p>
        <p><a>4.710</a>  ἦ ἵνα μηδ᾽ ὄνομ᾽ αὐτοῦ ἐν ἀνθρώποισι λίπηται;  </p>
        <p><a>4.711</a>  τὴν δ᾽ ἠμείβετ᾽ ἔπειτα Μέδων πεπνυμένα εἰδώς:  </p>
        <p><a>4.712</a>  οὐκ οἶδ᾽ ἤ τίς μιν θεὸς ὤρορεν, ἦε καὶ αὐτοῦ  </p>
        <p><a>4.713</a>  θυμὸς ἐφωρμήθη ἴμεν ἐς Πύλον, ὄφρα πύθηται  </p>
        <p><a>4.714</a>  πατρὸς ἑοῦ ἢ νόστον ἢ ὅν τινα πότμον ἐπέσπεν.  </p>
        <p><a>4.715</a>  ὣς ἄρα φωνήσας ἀπέβη κατὰ δῶμ᾽ Ὀδυσῆος.  </p>
        <p><a>4.716</a>  τὴν δ᾽ ἄχος ἀμφεχύθη θυμοφθόρον, οὐδ᾽ ἄρ᾽ ἔτ᾽ ἔτλη  </p>
        <p><a>4.717</a>  δίφρῳ ἐφέζεσθαι πολλῶν κατὰ οἶκον ἐόντων,  </p>
        <p><a>4.718</a>  ἀλλ᾽ ἄρ᾽ ἐπ᾽ οὐδοῦ ἷζε πολυκμήτου θαλάμοιο  </p>
        <p><a>4.719</a>  οἴκτρ᾽ ὀλοφυρομένη: περὶ δὲ δμῳαὶ μινύριζον  </p>
        <p><a>4.720</a>  πᾶσαι, ὅσαι κατὰ δώματ᾽ ἔσαν νέαι ἠδὲ παλαιαί.  </p>
        <p><a>4.721</a>  τῇς δ᾽ ἁδινὸν γοόωσα μετηύδα Πηνελόπεια:  </p>
        <p><a>4.722</a>  κλῦτε, φίλαι: πέρι γάρ μοι Ὀλύμπιος ἄλγε᾽ ἔδωκεν  </p>
        <p><a>4.723</a>  ἐκ πασέων, ὅσσαι μοι ὁμοῦ τράφεν ἠδ᾽ ἐγένοντο:  </p>
        <p><a>4.724</a>  ἣ πρὶν μὲν πόσιν ἐσθλὸν ἀπώλεσα θυμολέοντα,  </p>
        <p><a>4.725</a>  παντοίῃς ἀρετῇσι κεκασμένον ἐν Δαναοῖσιν,  </p>
        <p><a>4.726</a>  ἐσθλόν, τοῦ κλέος εὐρὺ καθ᾽ Ἑλλάδα καὶ μέσον Ἄργος.  </p>
        <p><a>4.727</a>  νῦν αὖ παῖδ᾽ ἀγαπητὸν ἀνηρείψαντο θύελλαι  </p>
        <p><a>4.728</a>  ἀκλέα ἐκ μεγάρων, οὐδ᾽ ὁρμηθέντος ἄκουσα.  </p>
        <p><a>4.729</a>  σχέτλιαι, οὐδ᾽ ὑμεῖς περ ἐνὶ φρεσὶ θέσθε ἑκάστη  </p>
        <p><a>4.730</a>  ἐκ λεχέων μ᾽ ἀνεγεῖραι, ἐπιστάμεναι σάφα θυμῷ,  </p>
        <p><a>4.731</a>  ὁππότ᾽ ἐκεῖνος ἔβη κοίλην ἐπὶ νῆα μέλαιναν.  </p>
        <p><a>4.732</a>  εἰ γὰρ ἐγὼ πυθόμην ταύτην ὁδὸν ὁρμαίνοντα,  </p>
        <p><a>4.733</a>  τῷ κε μάλ᾽ ἤ κεν ἔμεινε καὶ ἐσσύμενός περ ὁδοῖο,  </p>
        <p><a>4.734</a>  ἤ κέ με τεθνηκυῖαν ἐνὶ μεγάροισιν ἔλειπεν.  </p>
        <p><a>4.735</a>  ἀλλά τις ὀτρηρῶς Δολίον καλέσειε γέροντα,  </p>
        <p><a>4.736</a>  δμῶ᾽ ἐμόν, ὅν μοι δῶκε πατὴρ ἔτι δεῦρο κιούσῃ,  </p>
        <p><a>4.737</a>  καί μοι κῆπον ἔχει πολυδένδρεον, ὄφρα τάχιστα  </p>
        <p><a>4.738</a>  Λαέρτῃ τάδε πάντα παρεζόμενος καταλέξῃ,  </p>
        <p><a>4.739</a>  εἰ δή πού τινα κεῖνος ἐνὶ φρεσὶ μῆτιν ὑφήνας  </p>
        <p><a>4.740</a>  ἐξελθὼν λαοῖσιν ὀδύρεται, οἳ μεμάασιν  </p>
        <p><a>4.741</a>  ὃν καὶ Ὀδυσσῆος φθῖσαι γόνον ἀντιθέοιο.  </p>
        <p><a>4.742</a>  τὴν δ᾽ αὖτε προσέειπε φίλη τροφὸς Εὐρύκλεια:  </p>
        <p><a>4.743</a>  νύμφα φίλη, σὺ μὲν ἄρ με κατάκτανε νηλέι χαλκῷ  </p>
        <p><a>4.744</a>  ἢ ἔα ἐν μεγάρῳ: μῦθον δέ τοι οὐκ ἐπικεύσω.  </p>
        <p><a>4.745</a>  ᾔδε᾽ ἐγὼ τάδε πάντα, πόρον δέ οἱ ὅσσ᾽ ἐκέλευε,  </p>
        <p><a>4.746</a>  σῖτον καὶ μέθυ ἡδύ: ἐμεῦ δ᾽ ἕλετο μέγαν ὅρκον  </p>
        <p><a>4.747</a>  μὴ πρὶν σοὶ ἐρέειν, πρὶν δωδεκάτην γε γενέσθαι  </p>
        <p><a>4.748</a>  ἢ σ᾽ αὐτὴν ποθέσαι καὶ ἀφορμηθέντος ἀκοῦσαι,  </p>
        <p><a>4.749</a>  ὡς ἂν μὴ κλαίουσα κατὰ χρόα καλὸν ἰάπτῃς.  </p>
        <p><a>4.750</a>  ἀλλ᾽ ὑδρηναμένη, καθαρὰ χροῒ εἵμαθ᾽ ἑλοῦσα,  </p>
        <p><a>4.751</a>  εἰς ὑπερῷ᾽ ἀναβᾶσα σὺν ἀμφιπόλοισι γυναιξὶν  </p>
        <p><a>4.752</a>  εὔχε᾽ Ἀθηναίῃ κούρῃ Διὸς αἰγιόχοιο:  </p>
        <p><a>4.753</a>  ἡ γάρ κέν μιν ἔπειτα καὶ ἐκ θανάτοιο σαώσαι.  </p>
        <p><a>4.754</a>  μηδὲ γέροντα κάκου κεκακωμένον: οὐ γὰρ ὀίω  </p>
        <p><a>4.755</a>  πάγχυ θεοῖς μακάρεσσι γονὴν Ἀρκεισιάδαο  </p>
        <p><a>4.756</a>  ἔχθεσθ᾽, ἀλλ᾽ ἔτι πού τις ἐπέσσεται ὅς κεν ἔχῃσι  </p>
        <p><a>4.757</a>  δώματά θ᾽ ὑψερεφέα καὶ ἀπόπροθι πίονας ἀγρούς.  </p>
        <p><a>4.758</a>  ὣς φάτο, τῆς δ᾽ εὔνησε γόον, σχέθε δ᾽ ὄσσε γόοιο.  </p>
        <p><a>4.759</a>  ἡ δ᾽ ὑδρηναμένη, καθαρὰ χροῒ εἵμαθ᾽ ἑλοῦσα  </p>
        <p><a>4.760</a>  εἰς ὑπερῷ᾽ ἀνέβαινε σὺν ἀμφιπόλοισι γυναιξίν,  </p>
        <p><a>4.761</a>  ἐν δ᾽ ἔθετ᾽ οὐλοχύτας κανέῳ, ἠρᾶτο δ᾽ Ἀθήνῃ:  </p>
        <p><a>4.762</a>  κλῦθί μευ, αἰγιόχοιο Διὸς τέκος, Ἀτρυτώνη,  </p>
        <p><a>4.763</a>  εἴ ποτέ τοι πολύμητις ἐνὶ μεγάροισιν Ὀδυσσεὺς  </p>
        <p><a>4.764</a>  ἢ βοὸς ἢ ὄϊος κατὰ πίονα μηρί᾽ ἔκηε,  </p>
        <p><a>4.765</a>  τῶν νῦν μοι μνῆσαι, καί μοι φίλον υἷα σάωσον,  </p>
        <p><a>4.766</a>  μνηστῆρας δ᾽ ἀπάλαλκε κακῶς ὑπερηνορέοντας.  </p>
        <p><a>4.767</a>  ὣς εἰποῦσ᾽ ὀλόλυξε, θεὰ δέ οἱ ἔκλυεν ἀρῆς.  </p>
        <p><a>4.768</a>  μνηστῆρες δ᾽ ὁμάδησαν ἀνὰ μέγαρα σκιόεντα:  </p>
        <p><a>4.769</a>  ὧδε δέ τις εἴπεσκε νέων ὑπερηνορεόντων:  </p>
        <p><a>4.770</a>  ἦ μάλα δὴ γάμον ἄμμι πολυμνήστη βασίλεια  </p>
        <p><a>4.771</a>  ἀρτύει, οὐδέ τι οἶδεν ὅ οἱ φόνος υἷι τέτυκται.  </p>
        <p><a>4.772</a>  ὣς ἄρα τις εἴπεσκε, τὰ δ᾽ οὐκ ἴσαν ὡς ἐτέτυκτο.  </p>
        <p><a>4.773</a>  τοῖσιν δ᾽ Ἀντίνοος ἀγορήσατο καὶ μετέειπε:  </p>
        <p><a>4.774</a>  δαιμόνιοι, μύθους μὲν ὑπερφιάλους ἀλέασθε  </p>
        <p><a>4.775</a>  πάντας ὁμῶς, μή πού τις ἀπαγγείλῃσι καὶ εἴσω.  </p>
        <p><a>4.776</a>  ἀλλ᾽ ἄγε σιγῇ τοῖον ἀναστάντες τελέωμεν  </p>
        <p><a>4.777</a>  μῦθον, ὃ δὴ καὶ πᾶσιν ἐνὶ φρεσὶν ἤραρεν ἡμῖν.  </p>
        <p><a>4.778</a>  ὣς εἰπὼν ἐκρίνατ᾽ ἐείκοσι φῶτας ἀρίστους,  </p>
        <p><a>4.779</a>  βὰν δ᾽ ἰέναι ἐπὶ νῆα θοὴν καὶ θῖνα θαλάσσης.  </p>
        <p><a>4.780</a>  νῆα μὲν οὖν πάμπρωτον ἁλὸς βένθοσδε ἔρυσσαν,  </p>
        <p><a>4.781</a>  ἐν δ᾽ ἱστόν τ᾽ ἐτίθεντο καὶ ἱστία νηὶ μελαίνῃ,  </p>
        <p><a>4.782</a>  ἠρτύναντο δ᾽ ἐρετμὰ τροποῖς ἐν δερματίνοισιν,  </p>
        <p><a>4.783</a>  πάντα κατὰ μοῖραν, ἀνά θ᾽ ἱστία λευκὰ πέτασσαν:  </p>
        <p><a>4.784</a>  τεύχεα δέ σφ᾽ ἤνεικαν ὑπέρθυμοι θεράποντες.  </p>
        <p><a>4.785</a>  ὑψοῦ δ᾽ ἐν νοτίῳ τήν γ᾽ ὥρμισαν, ἐκ δ᾽ ἔβαν αὐτοί:  </p>
        <p><a>4.786</a>  ἔνθα δὲ δόρπον ἕλοντο, μένον δ᾽ ἐπὶ ἕσπερον ἐλθεῖν.  </p>
        <p><a>4.787</a>  ἡ δ᾽ ὑπερωίῳ αὖθι περίφρων Πηνελόπεια  </p>
        <p><a>4.788</a>  κεῖτ᾽ ἄρ᾽ ἄσιτος, ἄπαστος ἐδητύος ἠδὲ ποτῆτος,  </p>
        <p><a>4.789</a>  ὁρμαίνουσ᾽ ἤ οἱ θάνατον φύγοι υἱὸς ἀμύμων,  </p>
        <p><a>4.790</a>  ἦ ὅ γ᾽ ὑπὸ μνηστῆρσιν ὑπερφιάλοισι δαμείη.  </p>
        <p><a>4.791</a>  ὅσσα δὲ μερμήριξε λέων ἀνδρῶν ἐν ὁμίλῳ  </p>
        <p><a>4.792</a>  δείσας, ὁππότε μιν δόλιον περὶ κύκλον ἄγωσι,  </p>
        <p><a>4.793</a>  τόσσα μιν ὁρμαίνουσαν ἐπήλυθε νήδυμος ὕπνος:  </p>
        <p><a>4.794</a>  εὗδε δ᾽ ἀνακλινθεῖσα, λύθεν δέ οἱ ἅψεα πάντα.  </p>
        <p><a>4.795</a>  ἔνθ᾽ αὖτ᾽ ἄλλ᾽ ἐνόησε θεά, γλαυκῶπις Ἀθήνη:  </p>
        <p><a>4.796</a>  εἴδωλον ποίησε, δέμας δ᾽ ἤικτο γυναικί,  </p>
        <p><a>4.797</a>  Ἰφθίμῃ, κούρῃ μεγαλήτορος Ἰκαρίοιο,  </p>
        <p><a>4.798</a>  τὴν Εὔμηλος ὄπυιε Φερῇς ἔνι οἰκία ναίων.  </p>
        <p><a>4.799</a>  πέμπε δέ μιν πρὸς δώματ᾽ Ὀδυσσῆος θείοιο,  </p>
        <p><a>4.800</a>  ἧος Πηνελόπειαν ὀδυρομένην γοόωσαν  </p>
        <p><a>4.801</a>  παύσειε κλαυθμοῖο γόοιό τε δακρυόεντος.  </p>
        <p><a>4.802</a>  ἐς θάλαμον δ᾽ εἰσῆλθε παρὰ κληῖδος ἱμάντα,  </p>
        <p><a>4.803</a>  στῆ δ᾽ ἄρ ὑπὲρ κεφαλῆς, καί μιν πρὸς μῦθον ἔειπεν:  </p>
        <p><a>4.804</a>  εὕδεις, Πηνελόπεια, φίλον τετιημένη ἦτορ;  </p>
        <p><a>4.805</a>  οὐ μέν σ᾽ οὐδὲ ἐῶσι θεοὶ ῥεῖα ζώοντες  </p>
        <p><a>4.806</a>  κλαίειν οὐδ᾽ ἀκάχησθαι, ἐπεί ῥ᾽ ἔτι νόστιμός ἐστι  </p>
        <p><a>4.807</a>  σὸς παῖς: οὐ μὲν γάρ τι θεοῖς ἀλιτήμενός ἐστι.  </p>
        <p><a>4.808</a>  τὴν δ᾽ ἠμείβετ᾽ ἔπειτα περίφρων Πηνελόπεια,  </p>
        <p><a>4.809</a>  ἡδὺ μάλα κνώσσουσ᾽ ἐν ὀνειρείῃσι πύλῃσιν:  </p>
        <p><a>4.810</a>  τίπτε, κασιγνήτη, δεῦρ᾽ ἤλυθες; οὔ τι πάρος γε  </p>
        <p><a>4.811</a>  πωλέ᾽, ἐπεὶ μάλα πολλὸν ἀπόπροθι δώματα ναίεις:  </p>
        <p><a>4.812</a>  καί με κέλεαι παύσασθαι ὀιζύος ἠδ᾽ ὀδυνάων  </p>
        <p><a>4.813</a>  πολλέων, αἵ μ᾽ ἐρέθουσι κατὰ φρένα καὶ κατὰ θυμόν,  </p>
        <p><a>4.814</a>  ἣ πρὶν μὲν πόσιν ἐσθλὸν ἀπώλεσα θυμολέοντα,  </p>
        <p><a>4.815</a>  παντοίῃς ἀρετῇσι κεκασμένον ἐν Δαναοῖσιν,  </p>
        <p><a>4.816</a>  ἐσθλόν, τοῦ κλέος εὐρὺ καθ᾽ Ἑλλάδα καὶ μέσον Ἄργος:  </p>
        <p><a>4.817</a>  νῦν αὖ παῖς ἀγαπητὸς ἔβη κοίλης ἐπὶ νηός,  </p>
        <p><a>4.818</a>  νήπιος, οὔτε πόνων ἐὺ εἰδὼς οὔτ᾽ ἀγοράων.  </p>
        <p><a>4.819</a>  τοῦ δὴ ἐγὼ καὶ μᾶλλον ὀδύρομαι ἤ περ ἐκείνου:  </p>
        <p><a>4.820</a>  τοῦ δ᾽ ἀμφιτρομέω καὶ δείδια, μή τι πάθῃσιν,  </p>
        <p><a>4.821</a>  ἢ ὅ γε τῶν ἐνὶ δήμῳ, ἵν᾽ οἴχεται, ἢ ἐνὶ πόντῳ:  </p>
        <p><a>4.822</a>  δυσμενέες γὰρ πολλοὶ ἐπ᾽ αὐτῷ μηχανόωνται,  </p>
        <p><a>4.823</a>  ἱέμενοι κτεῖναι πρὶν πατρίδα γαῖαν ἱκέσθαι.  </p>
        <p><a>4.824</a>  τὴν δ᾽ ἀπαμειβόμενον προσέφη εἴδωλον ἀμαυρόν:  </p>
        <p><a>4.825</a>  θάρσει, μηδέ τι πάγχυ μετὰ φρεσὶ δείδιθι λίην:  </p>
        <p><a>4.826</a>  τοίη γάρ οἱ πομπὸς ἅμ᾽ ἔρχεται, ἥν τε καὶ ἄλλοι  </p>
        <p><a>4.827</a>  ἀνέρες ἠρήσαντο παρεστάμεναι, δύναται γάρ,  </p>
        <p><a>4.828</a>  Παλλὰς Ἀθηναίη: σὲ δ᾽ ὀδυρομένην ἐλεαίρει:  </p>
        <p><a>4.829</a>  ἣ νῦν με προέηκε τεῒν τάδε μυθήσασθαι.  </p>
        <p><a>4.830</a>  τὴν δ᾽ αὖτε προσέειπε περίφρων Πηνελόπεια:  </p>
        <p><a>4.831</a>  εἰ μὲν δὴ θεός ἐσσι θεοῖό τε ἔκλυες αὐδῆς,  </p>
        <p><a>4.832</a>  εἰ δ᾽ ἄγε μοι καὶ κεῖνον ὀιζυρὸν κατάλεξον,  </p>
        <p><a>4.833</a>  ἤ που ἔτι ζώει καὶ ὁρᾷ φάος ἠελίοιο,  </p>
        <p><a>4.834</a>  ἦ ἤδη τέθνηκε καὶ εἰν Ἀίδαο δόμοισι.  </p>
        <p><a>4.835</a>  τὴν δ᾽ ἀπαμειβόμενον προσέφη εἴδωλον ἀμαυρόν:  </p>
        <p><a>4.836</a>  οὐ μέν τοι κεῖνόν γε διηνεκέως ἀγορεύσω,  </p>
        <p><a>4.837</a>  ζώει ὅ γ᾽ ἦ τέθνηκε: κακὸν δ᾽ ἀνεμώλια βάζειν.  </p>
        <p><a>4.838</a>  ὣς εἰπὸν σταθμοῖο παρὰ κληῖδα λιάσθη  </p>
        <p><a>4.839</a>  ἐς πνοιὰς ἀνέμων. ἡ δ᾽ ἐξ ὕπνου ἀνόρουσε  </p>
        <p><a>4.840</a>  κούρη Ἰκαρίοιο: φίλον δέ οἱ ἦτορ ἰάνθη,  </p>
        <p><a>4.841</a>  ὥς οἱ ἐναργὲς ὄνειρον ἐπέσσυτο νυκτὸς ἀμολγῷ.  </p>
        <p><a>4.842</a>  μνηστῆρες δ᾽ ἀναβάντες ἐπέπλεον ὑγρὰ κέλευθα  </p>
        <p><a>4.843</a>  Τηλεμάχῳ φόνον αἰπὺν ἐνὶ φρεσὶν ὁρμαίνοντες.  </p>
        <p><a>4.844</a>  ἔστι δέ τις νῆσος μέσσῃ ἁλὶ πετρήεσσα,  </p>
        <p><a>4.845</a>  μεσσηγὺς Ἰθάκης τε Σάμοιό τε παιπαλοέσσης,  </p>
        <p><a>4.846</a>  Ἀστερίς, οὐ μεγάλη: λιμένες δ᾽ ἔνι ναύλοχοι αὐτῇ  </p>
        <p><a>4.847</a>  ἀμφίδυμοι: τῇ τόν γε μένον λοχόωντες Ἀχαιοί.  </p>
    </div>
    <div class="bk">
        <h4 class="latin">ΟΔΥΣΣΕΙΑΣ ε</h4>
        <p><a>5.1</a>  Ἠὼς δ᾽ ἐκ λεχέων παρ᾽ ἀγαυοῦ Τιθωνοῖο  </p>
        <p><a>5.2</a>  ὤρνυθ᾽, ἵν᾽ ἀθανάτοισι φόως φέροι ἠδὲ βροτοῖσιν:  </p>
        <p><a>5.3</a>  οἱ δὲ θεοὶ θῶκόνδε καθίζανον, ἐν δ᾽ ἄρα τοῖσι  </p>
        <p><a>5.4</a>  Ζεὺς ὑψιβρεμέτης, οὗ τε κράτος ἐστὶ μέγιστον.  </p>
        <p><a>5.5</a>  τοῖσι δ᾽ Ἀθηναίη λέγε κήδεα πόλλ᾽ Ὀδυσῆος  </p>
        <p><a>5.6</a>  μνησαμένη: μέλε γάρ οἱ ἐὼν ἐν δώμασι νύμφης:  </p>
        <p><a>5.7</a>  Ζεῦ πάτερ ἠδ᾽ ἄλλοι μάκαρες θεοὶ αἰὲν ἐόντες,  </p>
        <p><a>5.8</a>  μή τις ἔτι πρόφρων ἀγανὸς καὶ ἤπιος ἔστω  </p>
        <p><a>5.9</a>  σκηπτοῦχος βασιλεύς, μηδὲ φρεσὶν αἴσιμα εἰδώς,  </p>
        <p><a>5.10</a>  ἀλλ᾽ αἰεὶ χαλεπός τ᾽ εἴη καὶ αἴσυλα ῥέζοι:  </p>
        <p><a>5.11</a>  ὡς οὔ τις μέμνηται Ὀδυσσῆος θείοιο  </p>
        <p><a>5.12</a>  λαῶν οἷσιν ἄνασσε, πατὴρ δ᾽ ὣς ἤπιος ἦεν.  </p>
        <p><a>5.13</a>  ἀλλ᾽ ὁ μὲν ἐν νήσῳ κεῖται κρατέρ᾽ ἄλγεα πάσχων  </p>
        <p><a>5.14</a>  νύμφης ἐν μεγάροισι Καλυψοῦς, ἥ μιν ἀνάγκῃ  </p>
        <p><a>5.15</a>  ἴσχει: ὁ δ᾽ οὐ δύναται ἣν πατρίδα γαῖαν ἱκέσθαι:  </p>
        <p><a>5.16</a>  οὐ γάρ οἱ πάρα νῆες ἐπήρετμοι καὶ ἑταῖροι,  </p>
        <p><a>5.17</a>  οἵ κέν μιν πέμποιεν ἐπ᾽ εὐρέα νῶτα θαλάσσης.  </p>
        <p><a>5.18</a>  νῦν αὖ παῖδ᾽ ἀγαπητὸν ἀποκτεῖναι μεμάασιν  </p>
        <p><a>5.19</a>  οἴκαδε νισόμενον: ὁ δ᾽ ἔβη μετὰ πατρὸς ἀκουὴν  </p>
        <p><a>5.20</a>  ἐς Πύλον ἠγαθέην ἠδ᾽ ἐς Λακεδαίμονα δῖαν.  </p>
        <p><a>5.21</a>  τὴν δ᾽ ἀπαμειβόμενος προσέφη νεφεληγερέτα Ζεύς:  </p>
        <p><a>5.22</a>  τέκνον ἐμόν, ποῖόν σε ἔπος φύγεν ἕρκος ὀδόντων.  </p>
        <p><a>5.23</a>  οὐ γὰρ δὴ τοῦτον μὲν ἐβούλευσας νόον αὐτή,  </p>
        <p><a>5.24</a>  ὡς ἦ τοι κείνους Ὀδυσεὺς ἀποτίσεται ἐλθών;  </p>
        <p><a>5.25</a>  Τηλέμαχον δὲ σὺ πέμψον ἐπισταμένως, δύνασαι γάρ,  </p>
        <p><a>5.26</a>  ὥς κε μάλ᾽ ἀσκηθὴς ἣν πατρίδα γαῖαν ἵκηται,  </p>
        <p><a>5.27</a>  μνηστῆρες δ᾽ ἐν νηὶ: παλιμπετὲς ἀπονέωνται.  </p>
        <p><a>5.28</a>  ἦ ῥα καὶ Ἑρμείαν, υἱὸν φίλον, ἀντίον ηὔδα:  </p>
        <p><a>5.29</a>  Ἑρμεία, σὺ γὰρ αὖτε τά τ᾽ ἄλλα περ ἄγγελός ἐσσι,  </p>
        <p><a>5.30</a>  νύμφῃ ἐυπλοκάμῳ εἰπεῖν νημερτέα βουλήν,  </p>
        <p><a>5.31</a>  νόστον Ὀδυσσῆος ταλασίφρονος, ὥς κε νέηται  </p>
        <p><a>5.32</a>  οὔτε θεῶν πομπῇ οὔτε θνητῶν ἀνθρώπων:  </p>
        <p><a>5.33</a>  ἀλλ᾽ ὅ γ᾽ ἐπὶ σχεδίης πολυδέσμου πήματα πάσχων  </p>
        <p><a>5.34</a>  ἤματί κ᾽ εἰκοστῷ Σχερίην ἐρίβωλον ἵκοιτο,  </p>
        <p><a>5.35</a>  Φαιήκων ἐς γαῖαν, οἳ ἀγχίθεοι γεγάασιν,  </p>
        <p><a>5.36</a>  οἵ κέν μιν περὶ κῆρι θεὸν ὣς τιμήσουσιν,  </p>
        <p><a>5.37</a>  πέμψουσιν δ᾽ ἐν νηὶ φίλην ἐς πατρίδα γαῖαν,  </p>
        <p><a>5.38</a>  χαλκόν τε χρυσόν τε ἅλις ἐσθῆτά τε δόντες,  </p>
        <p><a>5.39</a>  πόλλ᾽, ὅσ᾽ ἂν οὐδέ ποτε Τροίης ἐξήρατ᾽ Ὀδυσσεύς,  </p>
        <p><a>5.40</a>  εἴ περ ἀπήμων ἦλθε, λαχὼν ἀπὸ ληίδος αἶσαν.  </p>
        <p><a>5.41</a>  ὣς γάρ οἱ μοῖρ᾽ ἐστὶ φίλους τ᾽ ἰδέειν καὶ ἱκέσθαι  </p>
        <p><a>5.42</a>  οἶκον ἐς ὑψόροφον καὶ ἑὴν ἐς πατρίδα γαῖαν.  </p>
        <p><a>5.43</a>  ὣς ἔφατ᾽, οὐδ᾽ ἀπίθησε διάκτορος ἀργεϊφόντης.  </p>
        <p><a>5.44</a>  αὐτίκ᾽ ἔπειθ᾽ ὑπὸ ποσσὶν ἐδήσατο καλὰ πέδιλα,  </p>
        <p><a>5.45</a>  ἀμβρόσια χρύσεια, τά μιν φέρον ἠμὲν ἐφ᾽ ὑγρὴν  </p>
        <p><a>5.46</a>  ἠδ᾽ ἐπ᾽ ἀπείρονα γαῖαν ἅμα πνοιῇς ἀνέμοιο.  </p>
        <p><a>5.47</a>  εἵλετο δὲ ῥάβδον, τῇ τ᾽ ἀνδρῶν ὄμματα θέλγει,  </p>
        <p><a>5.48</a>  ὧν ἐθέλει, τοὺς δ᾽ αὖτε καὶ ὑπνώοντας ἐγείρει.  </p>
        <p><a>5.49</a>  τὴν μετὰ χερσὶν ἔχων πέτετο κρατὺς ἀργεϊφόντης.  </p>
        <p><a>5.50</a>  Πιερίην δ᾽ ἐπιβὰς ἐξ αἰθέρος ἔμπεσε πόντῳ:  </p>
        <p><a>5.51</a>  σεύατ᾽ ἔπειτ᾽ ἐπὶ κῦμα λάρῳ ὄρνιθι ἐοικώς,  </p>
        <p><a>5.52</a>  ὅς τε κατὰ δεινοὺς κόλπους ἁλὸς ἀτρυγέτοιο  </p>
        <p><a>5.53</a>  ἰχθῦς ἀγρώσσων πυκινὰ πτερὰ δεύεται ἅλμῃ:  </p>
        <p><a>5.54</a>  τῷ ἴκελος πολέεσσιν ὀχήσατο κύμασιν Ἑρμῆς.  </p>
        <p><a>5.55</a>  ἀλλ᾽ ὅτε δὴ τὴν νῆσον ἀφίκετο τηλόθ᾽ ἐοῦσαν,  </p>
        <p><a>5.56</a>  ἔνθ᾽ ἐκ πόντου βὰς ἰοειδέος ἤπειρόνδε  </p>
        <p><a>5.57</a>  ἤιεν, ὄφρα μέγα σπέος ἵκετο, τῷ ἔνι νύμφη  </p>
        <p><a>5.58</a>  ναῖεν ἐυπλόκαμος: τὴν δ᾽ ἔνδοθι τέτμεν ἐοῦσαν.  </p>
        <p><a>5.59</a>  πῦρ μὲν ἐπ᾽ ἐσχαρόφιν μέγα καίετο, τηλόσε δ᾽ ὀδμὴ  </p>
        <p><a>5.60</a>  κέδρου τ᾽ εὐκεάτοιο θύου τ᾽ ἀνὰ νῆσον ὀδώδει  </p>
        <p><a>5.61</a>  δαιομένων: ἡ δ᾽ ἔνδον ἀοιδιάουσ᾽ ὀπὶ καλῇ  </p>
        <p><a>5.62</a>  ἱστὸν ἐποιχομένη χρυσείῃ κερκίδ᾽ ὕφαινεν.  </p>
        <p><a>5.63</a>  ὕλη δὲ σπέος ἀμφὶ πεφύκει τηλεθόωσα,  </p>
        <p><a>5.64</a>  κλήθρη τ᾽ αἴγειρός τε καὶ εὐώδης κυπάρισσος.  </p>
        <p><a>5.65</a>  ἔνθα δέ τ᾽ ὄρνιθες τανυσίπτεροι εὐνάζοντο,  </p>
        <p><a>5.66</a>  σκῶπές τ᾽ ἴρηκές τε τανύγλωσσοί τε κορῶναι  </p>
        <p><a>5.67</a>  εἰνάλιαι, τῇσίν τε θαλάσσια ἔργα μέμηλεν.  </p>
        <p><a>5.68</a>  ἡ δ᾽ αὐτοῦ τετάνυστο περὶ σπείους γλαφυροῖο  </p>
        <p><a>5.69</a>  ἡμερὶς ἡβώωσα, τεθήλει δὲ σταφυλῇσι.  </p>
        <p><a>5.70</a>  κρῆναι δ᾽ ἑξείης πίσυρες ῥέον ὕδατι λευκῷ,  </p>
        <p><a>5.71</a>  πλησίαι ἀλλήλων τετραμμέναι ἄλλυδις ἄλλη.  </p>
        <p><a>5.72</a>  ἀμφὶ δὲ λειμῶνες μαλακοὶ ἴου ἠδὲ σελίνου  </p>
        <p><a>5.73</a>  θήλεον. ἔνθα κ᾽ ἔπειτα καὶ ἀθάνατός περ ἐπελθὼν  </p>
        <p><a>5.74</a>  θηήσαιτο ἰδὼν καὶ τερφθείη φρεσὶν ᾗσιν.  </p>
        <p><a>5.75</a>  ἔνθα στὰς θηεῖτο διάκτορος ἀργεϊφόντης.  </p>
        <p><a>5.76</a>  αὐτὰρ ἐπεὶ δὴ πάντα ἑῷ θηήσατο θυμῷ,  </p>
        <p><a>5.77</a>  αὐτίκ᾽ ἄρ᾽ εἰς εὐρὺ σπέος ἤλυθεν. οὐδέ μιν ἄντην  </p>
        <p><a>5.78</a>  ἠγνοίησεν ἰδοῦσα Καλυψώ, δῖα θεάων:  </p>
        <p><a>5.79</a>  οὐ γάρ τ᾽ ἀγνῶτες θεοὶ ἀλλήλοισι πέλονται  </p>
        <p><a>5.80</a>  ἀθάνατοι, οὐδ᾽ εἴ τις ἀπόπροθι δώματα ναίει.  </p>
        <p><a>5.81</a>  οὐδ᾽ ἄρ᾽ Ὀδυσσῆα μεγαλήτορα ἔνδον ἔτετμεν,  </p>
        <p><a>5.82</a>  ἀλλ᾽ ὅ γ᾽ ἐπ᾽ ἀκτῆς κλαῖε καθήμενος, ἔνθα πάρος περ,  </p>
        <p><a>5.83</a>  δάκρυσι καὶ στοναχῇσι καὶ ἄλγεσι θυμὸν ἐρέχθων.  </p>
        <p><a>5.84</a>  πόντον ἐπ᾽ ἀτρύγετον δερκέσκετο δάκρυα λείβων.  </p>
        <p><a>5.85</a>  Ἑρμείαν δ᾽ ἐρέεινε Καλυψώ, δῖα θεάων,  </p>
        <p><a>5.86</a>  ἐν θρόνῳ ἱδρύσασα φαεινῷ σιγαλόεντι:  </p>
        <p><a>5.87</a>  τίπτε μοι, Ἑρμεία χρυσόρραπι, εἰλήλουθας  </p>
        <p><a>5.88</a>  αἰδοῖός τε φίλος τε; πάρος γε μὲν οὔ τι θαμίζεις.  </p>
        <p><a>5.89</a>  αὔδα ὅ τι φρονέεις: τελέσαι δέ με θυμὸς ἄνωγεν,  </p>
        <p><a>5.90</a>  εἰ δύναμαι τελέσαι γε καὶ εἰ τετελεσμένον ἐστίν.  </p>
        <p><a>5.91</a>  ἀλλ᾽ ἕπεο προτέρω, ἵνα τοι πὰρ ξείνια θείω.  </p>
        <p><a>5.92</a>  ὥς ἄρα φωνήσασα θεὰ παρέθηκε τράπεζαν  </p>
        <p><a>5.93</a>  ἀμβροσίης πλήσασα, κέρασσε δὲ νέκταρ ἐρυθρόν.  </p>
        <p><a>5.94</a>  αὐτὰρ ὁ πῖνε καὶ ἦσθε διάκτορος ἀργεϊφόντης.  </p>
        <p><a>5.95</a>  αὐτὰρ ἐπεὶ δείπνησε καὶ ἤραρε θυμὸν ἐδωδῇ,  </p>
        <p><a>5.96</a>  καὶ τότε δή μιν ἔπεσσιν ἀμειβόμενος προσέειπεν:  </p>
        <p><a>5.97</a>  εἰρωτᾷς μ᾽ ἐλθόντα θεὰ θεόν: αὐτὰρ ἐγώ τοι  </p>
        <p><a>5.98</a>  νημερτέως τὸν μῦθον ἐνισπήσω: κέλεαι γάρ.  </p>
        <p><a>5.99</a>  Ζεὺς ἐμέ γ᾽ ἠνώγει δεῦρ᾽ ἐλθέμεν οὐκ ἐθέλοντα:  </p>
        <p><a>5.100</a>  τίς δ᾽ ἂν ἑκὼν τοσσόνδε διαδράμοι ἁλμυρὸν ὕδωρ  </p>
        <p><a>5.101</a>  ἄσπετον; οὐδέ τις ἄγχι βροτῶν πόλις, οἵ τε θεοῖσιν  </p>
        <p><a>5.102</a>  ἱερά τε ῥέζουσι καὶ ἐξαίτους ἑκατόμβας.  </p>
        <p><a>5.103</a>  ἀλλὰ μάλ᾽ οὔ πως ἔστι Διὸς νόον αἰγιόχοιο  </p>
        <p><a>5.104</a>  οὔτε παρεξελθεῖν ἄλλον θεὸν οὔθ᾽ ἁλιῶσαι.  </p>
        <p><a>5.105</a>  φησί τοι ἄνδρα παρεῖναι ὀιζυρώτατον ἄλλων,  </p>
        <p><a>5.106</a>  τῶν ἀνδρῶν, οἳ ἄστυ πέρι Πριάμοιο μάχοντο  </p>
        <p><a>5.107</a>  εἰνάετες, δεκάτῳ δὲ πόλιν πέρσαντες ἔβησαν  </p>
        <p><a>5.108</a>  οἴκαδ᾽: ἀτὰρ ἐν νόστῳ Ἀθηναίην ἀλίτοντο,  </p>
        <p><a>5.109</a>  ἥ σφιν ἐπῶρσ᾽ ἄνεμόν τε κακὸν καὶ κύματα μακρά.  </p>
        <p><a>5.110</a>  ἔνθ᾽ ἄλλοι μὲν πάντες ἀπέφθιθεν ἐσθλοὶ ἑταῖροι,  </p>
        <p><a>5.111</a>  τὸν δ᾽ ἄρα δεῦρ᾽ ἄνεμός τε φέρων καὶ κῦμα πέλασσε.  </p>
        <p><a>5.112</a>  τὸν νῦν σ᾽ ἠνώγειν ἀποπεμπέμεν ὅττι τάχιστα:  </p>
        <p><a>5.113</a>  οὐ γάρ οἱ τῇδ᾽ αἶσα φίλων ἀπονόσφιν ὀλέσθαι,  </p>
        <p><a>5.114</a>  ἀλλ᾽ ἔτι οἱ μοῖρ᾽ ἐστὶ φίλους τ᾽ ἰδέειν καὶ ἱκέσθαι  </p>
        <p><a>5.115</a>  οἶκον ἐς ὑψόροφον καὶ ἑὴν ἐς πατρίδα γαῖαν.  </p>
        <p><a>5.116</a>  ὣς φάτο, ῥίγησεν δὲ Καλυψώ, δῖα θεάων,  </p>
        <p><a>5.117</a>  καί μιν φωνήσασ᾽ ἔπεα πτερόεντα προσηύδα:  </p>
        <p><a>5.118</a>  σχέτλιοί ἐστε, θεοί, ζηλήμονες ἔξοχον ἄλλων,  </p>
        <p><a>5.119</a>  οἵ τε θεαῖς ἀγάασθε παρ᾽ ἀνδράσιν εὐνάζεσθαι  </p>
        <p><a>5.120</a>  ἀμφαδίην, ἤν τίς τε φίλον ποιήσετ᾽ ἀκοίτην.  </p>
        <p><a>5.121</a>  ὣς μὲν ὅτ᾽ Ὠρίων᾽ ἕλετο ῥοδοδάκτυλος Ἠώς,  </p>
        <p><a>5.122</a>  τόφρα οἱ ἠγάασθε θεοὶ ῥεῖα ζώοντες,  </p>
        <p><a>5.123</a>  ἧος ἐν Ὀρτυγίῃ χρυσόθρονος Ἄρτεμις ἁγνὴ  </p>
        <p><a>5.124</a>  οἷς ἀγανοῖς βελέεσσιν ἐποιχομένη κατέπεφνεν.  </p>
        <p><a>5.125</a>  ὣς δ᾽ ὁπότ᾽ Ἰασίωνι ἐυπλόκαμος Δημήτηρ,  </p>
        <p><a>5.126</a>  ᾧ θυμῷ εἴξασα, μίγη φιλότητι καὶ εὐνῇ  </p>
        <p><a>5.127</a>  νειῷ ἔνι τριπόλῳ: οὐδὲ δὴν ἦεν ἄπυστος  </p>
        <p><a>5.128</a>  Ζεύς, ὅς μιν κατέπεφνε βαλὼν ἀργῆτι κεραυνῷ.  </p>
        <p><a>5.129</a>  ὥς δ᾽ αὖ νῦν μοι ἄγασθε, θεοί, βροτὸν ἄνδρα παρεῖναι.  </p>
        <p><a>5.130</a>  τὸν μὲν ἐγὼν ἐσάωσα περὶ τρόπιος βεβαῶτα  </p>
        <p><a>5.131</a>  οἶον, ἐπεί οἱ νῆα θοὴν ἀργῆτι κεραυνῷ  </p>
        <p><a>5.132</a>  Ζεὺς ἔλσας ἐκέασσε μέσῳ ἐνὶ οἴνοπι πόντῳ.  </p>
        <p><a>5.133</a>  ἔνθ᾽ ἄλλοι μὲν πάντες ἀπέφθιθεν ἐσθλοὶ ἑταῖροι,  </p>
        <p><a>5.134</a>  τὸν δ᾽ ἄρα δεῦρ᾽ ἄνεμός τε φέρων καὶ κῦμα πέλασσε.  </p>
        <p><a>5.135</a>  τὸν μὲν ἐγὼ φίλεόν τε καὶ ἔτρεφον, ἠδὲ ἔφασκον  </p>
        <p><a>5.136</a>  θήσειν ἀθάνατον καὶ ἀγήραον ἤματα πάντα.  </p>
        <p><a>5.137</a>  ἀλλ᾽ ἐπεὶ οὔ πως ἔστι Διὸς νόον αἰγιόχοιο  </p>
        <p><a>5.138</a>  οὔτε παρεξελθεῖν ἄλλον θεὸν οὔθ᾽ ἁλιῶσαι,  </p>
        <p><a>5.139</a>  ἐρρέτω, εἴ μιν κεῖνος ἐποτρύνει καὶ ἀνώγει,  </p>
        <p><a>5.140</a>  πόντον ἐπ᾽ ἀτρύγετον: πέμψω δέ μιν οὔ πῃ ἐγώ γε:  </p>
        <p><a>5.141</a>  οὐ γάρ μοι πάρα νῆες ἐπήρετμοι καὶ ἑταῖροι,  </p>
        <p><a>5.142</a>  οἵ κέν μιν πέμποιεν ἐπ᾽ εὐρέα νῶτα θαλάσσης.  </p>
        <p><a>5.143</a>  αὐτάρ οἱ πρόφρων ὑποθήσομαι, οὐδ᾽ ἐπικεύσω,  </p>
        <p><a>5.144</a>  ὥς κε μάλ᾽ ἀσκηθὴς ἣν πατρίδα γαῖαν ἵκηται.  </p>
        <p><a>5.145</a>  τὴν δ᾽ αὖτε προσέειπε διάκτορος ἀργεϊφόντης:  </p>
        <p><a>5.146</a>  οὕτω νῦν ἀπόπεμπε, Διὸς δ᾽ ἐποπίζεο μῆνιν,  </p>
        <p><a>5.147</a>  μή πώς τοι μετόπισθε κοτεσσάμενος χαλεπήνῃ.  </p>
        <p><a>5.148</a>  ὣς ἄρα φωνήσας ἀπέβη κρατὺς ἀργεϊφόντης:  </p>
        <p><a>5.149</a>  ἡ δ᾽ ἐπ᾽ Ὀδυσσῆα μεγαλήτορα πότνια νύμφη  </p>
        <p><a>5.150</a>  ἤι᾽, ἐπεὶ δὴ Ζηνὸς ἐπέκλυεν ἀγγελιάων.  </p>
        <p><a>5.151</a>  τὸν δ᾽ ἄρ᾽ ἐπ᾽ ἀκτῆς εὗρε καθήμενον: οὐδέ ποτ᾽ ὄσσε  </p>
        <p><a>5.152</a>  δακρυόφιν τέρσοντο, κατείβετο δὲ γλυκὺς αἰὼν  </p>
        <p><a>5.153</a>  νόστον ὀδυρομένῳ, ἐπεὶ οὐκέτι ἥνδανε νύμφη.  </p>
        <p><a>5.154</a>  ἀλλ᾽ ἦ τοι νύκτας μὲν ἰαύεσκεν καὶ ἀνάγκῃ  </p>
        <p><a>5.155</a>  ἐν σπέσσι γλαφυροῖσι παρ᾽ οὐκ ἐθέλων ἐθελούσῃ:  </p>
        <p><a>5.156</a>  ἤματα δ᾽ ἂμ πέτρῃσι καὶ ἠιόνεσσι καθίζων  </p>
        <p><a>5.157</a>  δάκρυσι καὶ στοναχῇσι καὶ ἄλγεσι θυμὸν ἐρέχθων  </p>
        <p><a>5.158</a>  πόντον ἐπ᾽ ἀτρύγετον δερκέσκετο δάκρυα λείβων.  </p>
        <p><a>5.159</a>  ἀγχοῦ δ᾽ ἱσταμένη προσεφώνεε δῖα θεάων:  </p>
        <p><a>5.160</a>  κάμμορε, μή μοι ἔτ᾽ ἐνθάδ᾽ ὀδύρεο, μηδέ τοι αἰὼν  </p>
        <p><a>5.161</a>  φθινέτω: ἤδη γάρ σε μάλα πρόφρασσ᾽ ἀποπέμψω.  </p>
        <p><a>5.162</a>  ἀλλ᾽ ἄγε δούρατα μακρὰ ταμὼν ἁρμόζεο χαλκῷ  </p>
        <p><a>5.163</a>  εὐρεῖαν σχεδίην: ἀτὰρ ἴκρια πῆξαι ἐπ᾽ αὐτῆς  </p>
        <p><a>5.164</a>  ὑψοῦ, ὥς σε φέρῃσιν ἐπ᾽ ἠεροειδέα πόντον.  </p>
        <p><a>5.165</a>  αὐτὰρ ἐγὼ σῖτον καὶ ὕδωρ καὶ οἶνον ἐρυθρὸν  </p>
        <p><a>5.166</a>  ἐνθήσω μενοεικέ᾽, ἅ κέν τοι λιμὸν ἐρύκοι,  </p>
        <p><a>5.167</a>  εἵματά τ᾽ ἀμφιέσω: πέμψω δέ τοι οὖρον ὄπισθεν,  </p>
        <p><a>5.168</a>  ὥς κε μάλ᾽ ἀσκηθὴς σὴν πατρίδα γαῖαν ἵκηαι,  </p>
        <p><a>5.169</a>  αἴ κε θεοί γ᾽ ἐθέλωσι, τοὶ οὐρανὸν εὐρὺν ἔχουσιν,  </p>
        <p><a>5.170</a>  οἵ μευ φέρτεροί εἰσι νοῆσαί τε κρῆναί τε.  </p>
        <p><a>5.171</a>  ὣς φάτο, ῥίγησεν δὲ πολύτλας δῖος Ὀδυσσεύς,  </p>
        <p><a>5.172</a>  καί μιν φωνήσας ἔπεα πτερόεντα προσηύδα:  </p>
        <p><a>5.173</a>  ἄλλο τι δὴ σύ, θεά, τόδε μήδεαι, οὐδέ τι πομπήν,  </p>
        <p><a>5.174</a>  ἥ με κέλεαι σχεδίῃ περάαν μέγα λαῖτμα θαλάσσης,  </p>
        <p><a>5.175</a>  δεινόν τ᾽ ἀργαλέον τε: τὸ δ᾽ οὐδ᾽ ἐπὶ νῆες ἐῖσαι  </p>
        <p><a>5.176</a>  ὠκύποροι περόωσιν, ἀγαλλόμεναι Διὸς οὔρῳ.  </p>
        <p><a>5.177</a>  οὐδ᾽ ἂν ἐγὼν ἀέκητι σέθεν σχεδίης ἐπιβαίην,  </p>
        <p><a>5.178</a>  εἰ μή μοι τλαίης γε, θεά, μέγαν ὅρκον ὀμόσσαι  </p>
        <p><a>5.179</a>  μή τί μοι αὐτῷ πῆμα κακὸν βουλευσέμεν ἄλλο.  </p>
        <p><a>5.180</a>  ὣς φάτο, μείδησεν δὲ Καλυψὼ δῖα θεάων,  </p>
        <p><a>5.181</a>  χειρί τέ μιν κατέρεξεν ἔπος τ᾽ ἔφατ᾽ ἔκ τ᾽ ὀνόμαζεν:  </p>
        <p><a>5.182</a>  ἦ δὴ ἀλιτρός γ᾽ ἐσσὶ καὶ οὐκ ἀποφώλια εἰδώς,  </p>
        <p><a>5.183</a>  οἷον δὴ τὸν μῦθον ἐπεφράσθης ἀγορεῦσαι.  </p>
        <p><a>5.184</a>  ἴστω νῦν τόδε γαῖα καὶ οὐρανὸς εὐρὺς ὕπερθε  </p>
        <p><a>5.185</a>  καὶ τὸ κατειβόμενον Στυγὸς ὕδωρ, ὅς τε μέγιστος  </p>
        <p><a>5.186</a>  ὅρκος δεινότατός τε πέλει μακάρεσσι θεοῖσι,  </p>
        <p><a>5.187</a>  μή τί τοι αὐτῷ πῆμα κακὸν βουλευσέμεν ἄλλο.  </p>
        <p><a>5.188</a>  ἀλλὰ τὰ μὲν νοέω καὶ φράσσομαι, ἅσσ᾽ ἂν ἐμοί περ  </p>
        <p><a>5.189</a>  αὐτῇ μηδοίμην, ὅτε με χρειὼ τόσον ἵκοι:  </p>
        <p><a>5.190</a>  καὶ γὰρ ἐμοὶ νόος ἐστὶν ἐναίσιμος, οὐδέ μοι αὐτῇ  </p>
        <p><a>5.191</a>  θυμὸς ἐνὶ στήθεσσι σιδήρεος, ἀλλ᾽ ἐλεήμων.  </p>
        <p><a>5.192</a>  ὣς ἄρα φωνήσασ᾽ ἡγήσατο δῖα θεάων  </p>
        <p><a>5.193</a>  καρπαλίμως: ὁ δ᾽ ἔπειτα μετ᾽ ἴχνια βαῖνε θεοῖο.  </p>
        <p><a>5.194</a>  ἷξον δὲ σπεῖος γλαφυρὸν θεὸς ἠδὲ καὶ ἀνήρ,  </p>
        <p><a>5.195</a>  καί ῥ᾽ ὁ μὲν ἔνθα καθέζετ᾽ ἐπὶ θρόνου ἔνθεν ἀνέστη  </p>
        <p><a>5.196</a>  Ἑρμείας, νύμφη δ᾽ ἐτίθει πάρα πᾶσαν ἐδωδήν,  </p>
        <p><a>5.197</a>  ἔσθειν καὶ πίνειν, οἷα βροτοὶ ἄνδρες ἔδουσιν:  </p>
        <p><a>5.198</a>  αὐτὴ δ᾽ ἀντίον ἷζεν Ὀδυσσῆος θείοιο,  </p>
        <p><a>5.199</a>  τῇ δὲ παρ᾽ ἀμβροσίην δμῳαὶ καὶ νέκταρ ἔθηκαν.  </p>
        <p><a>5.200</a>  οἱ δ᾽ ἐπ᾽ ὀνείαθ᾽ ἑτοῖμα προκείμενα χεῖρας ἴαλλον.  </p>
        <p><a>5.201</a>  αὐτὰρ ἐπεὶ τάρπησαν ἐδητύος ἠδὲ ποτῆτος,  </p>
        <p><a>5.202</a>  τοῖς ἄρα μύθων ἦρχε Καλυψώ, δῖα θεάων:  </p>
        <p><a>5.203</a>  διογενὲς Λαερτιάδη, πολυμήχαν᾽ Ὀδυσσεῦ,  </p>
        <p><a>5.204</a>  οὕτω δὴ οἶκόνδε φίλην ἐς πατρίδα γαῖαν  </p>
        <p><a>5.205</a>  αὐτίκα νῦν ἐθέλεις ἰέναι;  σὺ δὲ χαῖρε καὶ ἔμπης.  </p>
        <p><a>5.206</a>  εἴ γε μὲν εἰδείης σῇσι φρεσὶν ὅσσα τοι αἶσα  </p>
        <p><a>5.207</a>  κήδε᾽ ἀναπλῆσαι, πρὶν πατρίδα γαῖαν ἱκέσθαι,  </p>
        <p><a>5.208</a>  ἐνθάδε κ᾽ αὖθι μένων σὺν ἐμοὶ τόδε δῶμα φυλάσσοις  </p>
        <p><a>5.209</a>  ἀθάνατός τ᾽ εἴης, ἱμειρόμενός περ ἰδέσθαι  </p>
        <p><a>5.210</a>  σὴν ἄλοχον, τῆς τ᾽ αἰὲν ἐέλδεαι ἤματα πάντα.  </p>
        <p><a>5.211</a>  οὐ μέν θην κείνης γε χερείων εὔχομαι εἶναι,  </p>
        <p><a>5.212</a>  οὐ δέμας οὐδὲ φυήν, ἐπεὶ οὔ πως οὐδὲ ἔοικεν  </p>
        <p><a>5.213</a>  θνητὰς ἀθανάτῃσι δέμας καὶ εἶδος ἐρίζειν.  </p>
        <p><a>5.214</a>  τὴν δ᾽ ἀπαμειβόμενος προσέφη πολύμητις Ὀδυσσεύς:  </p>
        <p><a>5.215</a>  πότνα θεά, μή μοι τόδε χώεο: οἶδα καὶ αὐτὸς  </p>
        <p><a>5.216</a>  πάντα μάλ᾽, οὕνεκα σεῖο περίφρων Πηνελόπεια  </p>
        <p><a>5.217</a>  εἶδος ἀκιδνοτέρη μέγεθός τ᾽ εἰσάντα ἰδέσθαι:  </p>
        <p><a>5.218</a>  ἡ μὲν γὰρ βροτός ἐστι, σὺ δ᾽ ἀθάνατος καὶ ἀγήρως.  </p>
        <p><a>5.219</a>  ἀλλὰ καὶ ὣς ἐθέλω καὶ ἐέλδομαι ἤματα πάντα  </p>
        <p><a>5.220</a>  οἴκαδέ τ᾽ ἐλθέμεναι καὶ νόστιμον ἦμαρ ἰδέσθαι.  </p>
        <p><a>5.221</a>  εἰ δ᾽ αὖ τις ῥαίῃσι θεῶν ἐνὶ οἴνοπι πόντῳ,  </p>
        <p><a>5.222</a>  τλήσομαι ἐν στήθεσσιν ἔχων ταλαπενθέα θυμόν:  </p>
        <p><a>5.223</a>  ἤδη γὰρ μάλα πολλὰ πάθον καὶ πολλὰ μόγησα  </p>
        <p><a>5.224</a>  κύμασι καὶ πολέμῳ: μετὰ καὶ τόδε τοῖσι γενέσθω.  </p>
        <p><a>5.225</a>  ὣς ἔφατ᾽, ἠέλιος δ᾽ ἄρ᾽ ἔδυ καὶ ἐπὶ κνέφας ἦλθεν:  </p>
        <p><a>5.226</a>  ἐλθόντες δ᾽ ἄρα τώ γε μυχῷ σπείους γλαφυροῖο  </p>
        <p><a>5.227</a>  τερπέσθην φιλότητι, παρ᾽ ἀλλήλοισι μένοντες.  </p>
        <p><a>5.228</a>  ἦμος δ᾽ ἠριγένεια φάνη ῥοδοδάκτυλος Ἠώς,  </p>
        <p><a>5.229</a>  αὐτίχ᾽ ὁ μὲν χλαῖνάν τε χιτῶνά τε ἕννυτ᾽ Ὀδυσσεύς,  </p>
        <p><a>5.230</a>  αὐτὴ δ᾽ ἀργύφεον φᾶρος μέγα ἕννυτο νύμφη,  </p>
        <p><a>5.231</a>  λεπτὸν καὶ χαρίεν, περὶ δὲ ζώνην βάλετ᾽ ἰξυῖ  </p>
        <p><a>5.232</a>  καλὴν χρυσείην, κεφαλῇ δ᾽ ἐφύπερθε καλύπτρην.  </p>
        <p><a>5.233</a>  καὶ τότ᾽ Ὀδυσσῆι μεγαλήτορι μήδετο πομπήν:  </p>
        <p><a>5.234</a>  δῶκέν οἱ πέλεκυν μέγαν, ἄρμενον ἐν παλάμῃσι,  </p>
        <p><a>5.235</a>  χάλκεον, ἀμφοτέρωθεν ἀκαχμένον: αὐτὰρ ἐν αὐτῷ  </p>
        <p><a>5.236</a>  στειλειὸν περικαλλὲς ἐλάινον, εὖ ἐναρηρός:  </p>
        <p><a>5.237</a>  δῶκε δ᾽ ἔπειτα σκέπαρνον ἐύξοον: ἦρχε δ᾽ ὁδοῖο  </p>
        <p><a>5.238</a>  νήσου ἐπ᾽ ἐσχατιῆς, ὅθι δένδρεα μακρὰ πεφύκει,  </p>
        <p><a>5.239</a>  κλήθρη τ᾽ αἴγειρός τ᾽, ἐλάτη τ᾽ ἦν οὐρανομήκης,  </p>
        <p><a>5.240</a>  αὖα πάλαι, περίκηλα, τά οἱ πλώοιεν ἐλαφρῶς.  </p>
        <p><a>5.241</a>  αὐτὰρ ἐπεὶ δὴ δεῖξ᾽, ὅθι δένδρεα μακρὰ πεφύκει,  </p>
        <p><a>5.242</a>  ἡ μὲν ἔβη πρὸς δῶμα Καλυψώ, δῖα θεάων,  </p>
        <p><a>5.243</a>  αὐτὰρ ὁ τάμνετο δοῦρα: θοῶς δέ οἱ ἤνυτο ἔργον.  </p>
        <p><a>5.244</a>  εἴκοσι δ᾽ ἔκβαλε πάντα, πελέκκησεν δ᾽ ἄρα χαλκῷ,  </p>
        <p><a>5.245</a>  ξέσσε δ᾽ ἐπισταμένως καὶ ἐπὶ στάθμην ἴθυνεν.  </p>
        <p><a>5.246</a>  τόφρα δ᾽ ἔνεικε τέρετρα Καλυψώ, δῖα θεάων:  </p>
        <p><a>5.247</a>  τέτρηνεν δ᾽ ἄρα πάντα καὶ ἥρμοσεν ἀλλήλοισιν,  </p>
        <p><a>5.248</a>  γόμφοισιν δ᾽ ἄρα τήν γε καὶ ἁρμονίῃσιν ἄρασσεν.  </p>
        <p><a>5.249</a>  ὅσσον τίς τ᾽ ἔδαφος νηὸς τορνώσεται ἀνὴρ  </p>
        <p><a>5.250</a>  φορτίδος εὐρείης, ἐὺ εἰδὼς τεκτοσυνάων,  </p>
        <p><a>5.251</a>  τόσσον ἔπ᾽ εὐρεῖαν σχεδίην ποιήσατ᾽ Ὀδυσσεύς.  </p>
        <p><a>5.252</a>  ἴκρια δὲ στήσας, ἀραρὼν θαμέσι σταμίνεσσι,  </p>
        <p><a>5.253</a>  ποίει: ἀτὰρ μακρῇσιν ἐπηγκενίδεσσι τελεύτα.  </p>
        <p><a>5.254</a>  ἐν δ᾽ ἱστὸν ποίει καὶ ἐπίκριον ἄρμενον αὐτῷ:  </p>
        <p><a>5.255</a>  πρὸς δ᾽ ἄρα πηδάλιον ποιήσατο, ὄφρ᾽ ἰθύνοι.  </p>
        <p><a>5.256</a>  φράξε δέ μιν ῥίπεσσι διαμπερὲς οἰσυΐνῃσι  </p>
        <p><a>5.257</a>  κύματος εἶλαρ ἔμεν: πολλὴν δ᾽ ἐπεχεύατο ὕλην.  </p>
        <p><a>5.258</a>  τόφρα δὲ φάρε᾽ ἔνεικε Καλυψώ, δῖα θεάων,  </p>
        <p><a>5.259</a>  ἱστία ποιήσασθαι: ὁ δ᾽ εὖ τεχνήσατο καὶ τά.  </p>
        <p><a>5.260</a>  ἐν δ᾽ ὑπέρας τε κάλους τε πόδας τ᾽ ἐνέδησεν ἐν αὐτῇ,  </p>
        <p><a>5.261</a>  μοχλοῖσιν δ᾽ ἄρα τήν γε κατείρυσεν εἰς ἅλα δῖαν.  </p>
        <p><a>5.262</a>  τέτρατον ἦμαρ ἔην, καὶ τῷ τετέλεστο ἅπαντα:  </p>
        <p><a>5.263</a>  τῷ δ᾽ ἄρα πέμπτῳ πέμπ᾽ ἀπὸ νήσου δῖα Καλυψώ,  </p>
        <p><a>5.264</a>  εἵματά τ᾽ ἀμφιέσασα θυώδεα καὶ λούσασα.  </p>
        <p><a>5.265</a>  ἐν δέ οἱ ἀσκὸν ἔθηκε θεὰ μέλανος οἴνοιο  </p>
        <p><a>5.266</a>  τὸν ἕτερον, ἕτερον δ᾽ ὕδατος μέγαν, ἐν δὲ καὶ ᾖα  </p>
        <p><a>5.267</a>  κωρύκῳ: ἐν δέ οἱ ὄψα τίθει μενοεικέα πολλά:  </p>
        <p><a>5.268</a>  οὖρον δὲ προέηκεν ἀπήμονά τε λιαρόν τε.  </p>
        <p><a>5.269</a>  γηθόσυνος δ᾽ οὔρῳ πέτασ᾽ ἱστία δῖος Ὀδυσσεύς.  </p>
        <p><a>5.270</a>  αὐτὰρ ὁ πηδαλίῳ ἰθύνετο τεχνηέντως  </p>
        <p><a>5.271</a>  ἥμενος, οὐδέ οἱ ὕπνος ἐπὶ βλεφάροισιν ἔπιπτεν  </p>
        <p><a>5.272</a>  Πληιάδας τ᾽ ἐσορῶντι καὶ ὀψὲ δύοντα Βοώτην  </p>
        <p><a>5.273</a>  Ἄρκτον θ᾽, ἣν καὶ ἄμαξαν ἐπίκλησιν καλέουσιν,  </p>
        <p><a>5.274</a>  ἥ τ᾽ αὐτοῦ στρέφεται καί τ᾽ Ὠρίωνα δοκεύει,  </p>
        <p><a>5.275</a>  οἴη δ᾽ ἄμμορός ἐστι λοετρῶν Ὠκεανοῖο:  </p>
        <p><a>5.276</a>  τὴν γὰρ δή μιν ἄνωγε Καλυψώ, δῖα θεάων,  </p>
        <p><a>5.277</a>  ποντοπορευέμεναι ἐπ᾽ ἀριστερὰ χειρὸς ἔχοντα.  </p>
        <p><a>5.278</a>  ἑπτὰ δὲ καὶ δέκα μὲν πλέεν ἤματα ποντοπορεύων,  </p>
        <p><a>5.279</a>  ὀκτωκαιδεκάτῃ δ᾽ ἐφάνη ὄρεα σκιόεντα  </p>
        <p><a>5.280</a>  γαίης Φαιήκων, ὅθι τ᾽ ἄγχιστον πέλεν αὐτῷ:  </p>
        <p><a>5.281</a>  εἴσατο δ᾽ ὡς ὅτε ῥινὸν ἐν ἠεροειδέι πόντῳ.  </p>
        <p><a>5.282</a>  τὸν δ᾽ ἐξ Αἰθιόπων ἀνιὼν κρείων ἐνοσίχθων  </p>
        <p><a>5.283</a>  τηλόθεν ἐκ Σολύμων ὀρέων ἴδεν: εἴσατο γάρ οἱ  </p>
        <p><a>5.284</a>  πόντον ἐπιπλώων. ὁ δ᾽ ἐχώσατο κηρόθι μᾶλλον,  </p>
        <p><a>5.285</a>  κινήσας δὲ κάρη προτὶ ὃν μυθήσατο θυμόν:  </p>
        <p><a>5.286</a>  ὢ πόποι, ἦ μάλα δὴ μετεβούλευσαν θεοὶ ἄλλως  </p>
        <p><a>5.287</a>  ἀμφ᾽ Ὀδυσῆι ἐμεῖο μετ᾽ Αἰθιόπεσσιν ἐόντος,  </p>
        <p><a>5.288</a>  καὶ δὴ Φαιήκων γαίης σχεδόν, ἔνθα οἱ αἶσα  </p>
        <p><a>5.289</a>  ἐκφυγέειν μέγα πεῖραρ ὀιζύος, ἥ μιν ἱκάνει.  </p>
        <p><a>5.290</a>  ἀλλ᾽ ἔτι μέν μίν φημι ἅδην ἐλάαν κακότητος.  </p>
        <p><a>5.291</a>  ὣς εἰπὼν σύναγεν νεφέλας, ἐτάραξε δὲ πόντον  </p>
        <p><a>5.292</a>  χερσὶ τρίαιναν ἑλών: πάσας δ᾽ ὀρόθυνεν ἀέλλας  </p>
        <p><a>5.293</a>  παντοίων ἀνέμων, σὺν δὲ νεφέεσσι κάλυψε  </p>
        <p><a>5.294</a>  γαῖαν ὁμοῦ καὶ πόντον: ὀρώρει δ᾽ οὐρανόθεν νύξ.  </p>
        <p><a>5.295</a>  σὺν δ᾽ Εὖρός τε Νότος τ᾽ ἔπεσον Ζέφυρός τε δυσαὴς  </p>
        <p><a>5.296</a>  καὶ Βορέης αἰθρηγενέτης, μέγα κῦμα κυλίνδων.  </p>
        <p><a>5.297</a>  καὶ τότ᾽ Ὀδυσσῆος λύτο γούνατα καὶ φίλον ἦτορ,  </p>
        <p><a>5.298</a>  ὀχθήσας δ᾽ ἄρα εἶπε πρὸς ὃν μεγαλήτορα θυμόν:  </p>
        <p><a>5.299</a>  ὤ μοι ἐγὼ δειλός, τί νύ μοι μήκιστα γένηται;  </p>
        <p><a>5.300</a>  δείδω μὴ δὴ πάντα θεὰ νημερτέα εἶπεν,  </p>
        <p><a>5.301</a>  ἥ μ᾽ ἔφατ᾽ ἐν πόντῳ, πρὶν πατρίδα γαῖαν ἱκέσθαι,  </p>
        <p><a>5.302</a>  ἄλγε᾽ ἀναπλήσειν: τὰ δὲ δὴ νῦν πάντα τελεῖται.  </p>
        <p><a>5.303</a>  οἵοισιν νεφέεσσι περιστέφει οὐρανὸν εὐρὺν  </p>
        <p><a>5.304</a>  Ζεύς, ἐτάραξε δὲ πόντον, ἐπισπέρχουσι δ᾽ ἄελλαι  </p>
        <p><a>5.305</a>  παντοίων ἀνέμων.  νῦν μοι σῶς αἰπὺς ὄλεθρος.  </p>
        <p><a>5.306</a>  τρὶς μάκαρες Δαναοὶ καὶ τετράκις, οἳ τότ᾽ ὄλοντο  </p>
        <p><a>5.307</a>  Τροίῃ ἐν εὐρείῃ χάριν Ἀτρεΐδῃσι φέροντες.  </p>
        <p><a>5.308</a>  ὡς δὴ ἐγώ γ᾽ ὄφελον θανέειν καὶ πότμον ἐπισπεῖν  </p>
        <p><a>5.309</a>  ἤματι τῷ ὅτε μοι πλεῖστοι χαλκήρεα δοῦρα  </p>
        <p><a>5.310</a>  Τρῶες ἐπέρριψαν περὶ Πηλεΐωνι θανόντι.  </p>
        <p><a>5.311</a>  τῷ κ᾽ ἔλαχον κτερέων, καί μευ κλέος ἦγον Ἀχαιοί:  </p>
        <p><a>5.312</a>  νῦν δέ λευγαλέῳ θανάτῳ εἵμαρτο ἁλῶναι.  </p>
        <p><a>5.313</a>  ὣς ἄρα μιν εἰπόντ᾽ ἔλασεν μέγα κῦμα κατ᾽ ἄκρης  </p>
        <p><a>5.314</a>  δεινὸν ἐπεσσύμενον, περὶ δὲ σχεδίην ἐλέλιξε.  </p>
        <p><a>5.315</a>  τῆλε δ᾽ ἀπὸ σχεδίης αὐτὸς πέσε, πηδάλιον δὲ  </p>
        <p><a>5.316</a>  ἐκ χειρῶν προέηκε: μέσον δέ οἱ ἱστὸν ἔαξεν  </p>
        <p><a>5.317</a>  δεινὴ μισγομένων ἀνέμων ἐλθοῦσα θύελλα,  </p>
        <p><a>5.318</a>  τηλοῦ δὲ σπεῖρον καὶ ἐπίκριον ἔμπεσε πόντῳ.  </p>
        <p><a>5.319</a>  τὸν δ᾽ ἄρ᾽ ὑπόβρυχα θῆκε πολὺν χρόνον, οὐδ᾽ ἐδυνάσθη  </p>
        <p><a>5.320</a>  αἶψα μάλ᾽ ἀνσχεθέειν μεγάλου ὑπὸ κύματος ὁρμῆς:  </p>
        <p><a>5.321</a>  εἵματα γάρ ῥ᾽ ἐβάρυνε, τά οἱ πόρε δῖα Καλυψώ.  </p>
        <p><a>5.322</a>  ὀψὲ δὲ δή ῥ᾽ ἀνέδυ, στόματος δ᾽ ἐξέπτυσεν ἅλμην  </p>
        <p><a>5.323</a>  πικρήν, ἥ οἱ πολλὴ ἀπὸ κρατὸς κελάρυζεν.  </p>
        <p><a>5.324</a>  ἀλλ᾽ οὐδ᾽ ὣς σχεδίης ἐπελήθετο, τειρόμενός περ,  </p>
        <p><a>5.325</a>  ἀλλὰ μεθορμηθεὶς ἐνὶ κύμασιν ἐλλάβετ᾽ αὐτῆς,  </p>
        <p><a>5.326</a>  ἐν μέσσῃ δὲ καθῖζε τέλος θανάτου ἀλεείνων.  </p>
        <p><a>5.327</a>  τὴν δ᾽ ἐφόρει μέγα κῦμα κατὰ ῥόον ἔνθα καὶ ἔνθα.  </p>
        <p><a>5.328</a>  ὡς δ᾽ ὅτ᾽ ὀπωρινὸς Βορέης φορέῃσιν ἀκάνθας  </p>
        <p><a>5.329</a>  ἂμ πεδίον, πυκιναὶ δὲ πρὸς ἀλλήλῃσιν ἔχονται,  </p>
        <p><a>5.330</a>  ὣς τὴν ἂμ πέλαγος ἄνεμοι φέρον ἔνθα καὶ ἔνθα:  </p>
        <p><a>5.331</a>  ἄλλοτε μέν τε Νότος Βορέῃ προβάλεσκε φέρεσθαι,  </p>
        <p><a>5.332</a>  ἄλλοτε δ᾽ αὖτ᾽ Εὖρος Ζεφύρῳ εἴξασκε διώκειν.  </p>
        <p><a>5.333</a>  τὸν δὲ ἴδεν Κάδμου θυγάτηρ, καλλίσφυρος Ἰνώ,  </p>
        <p><a>5.334</a>  Λευκοθέη, ἣ πρὶν μὲν ἔην βροτὸς αὐδήεσσα,  </p>
        <p><a>5.335</a>  νῦν δ᾽ ἁλὸς ἐν πελάγεσσι θεῶν ἒξ ἔμμορε τιμῆς.  </p>
        <p><a>5.336</a>  ἥ ῥ᾽ Ὀδυσῆ᾽ ἐλέησεν ἀλώμενον, ἄλγε᾽ ἔχοντα,  </p>
        <p><a>5.337</a>  αἰθυίῃ δ᾽ ἐικυῖα ποτῇ ἀνεδύσετο λίμνης,  </p>
        <p><a>5.338</a>  ἷζε δ᾽ ἐπὶ σχεδίης πολυδέσμου εἶπέ τε μῦθον:  </p>
        <p><a>5.339</a>  κάμμορε, τίπτε τοι ὧδε Ποσειδάων ἐνοσίχθων  </p>
        <p><a>5.340</a>  ὠδύσατ᾽ ἐκπάγλως, ὅτι τοι κακὰ πολλὰ φυτεύει;  </p>
        <p><a>5.341</a>  οὐ μὲν δή σε καταφθίσει μάλα περ μενεαίνων.  </p>
        <p><a>5.342</a>  ἀλλὰ μάλ᾽ ὧδ᾽ ἔρξαι, δοκέεις δέ μοι οὐκ ἀπινύσσειν:  </p>
        <p><a>5.343</a>  εἵματα ταῦτ᾽ ἀποδὺς σχεδίην ἀνέμοισι φέρεσθαι  </p>
        <p><a>5.344</a>  κάλλιπ᾽, ἀτὰρ χείρεσσι νέων ἐπιμαίεο νόστου  </p>
        <p><a>5.345</a>  γαίης Φαιήκων, ὅθι τοι μοῖρ᾽ ἐστὶν ἀλύξαι.  </p>
        <p><a>5.346</a>  τῆ δέ, τόδε κρήδεμνον ὑπὸ στέρνοιο τανύσσαι  </p>
        <p><a>5.347</a>  ἄμβροτον: οὐδέ τί τοι παθέειν δέος οὐδ᾽ ἀπολέσθαι.  </p>
        <p><a>5.348</a>  αὐτὰρ ἐπὴν χείρεσσιν ἐφάψεαι ἠπείροιο,  </p>
        <p><a>5.349</a>  ἂψ ἀπολυσάμενος βαλέειν εἰς οἴνοπα πόντον  </p>
        <p><a>5.350</a>  πολλὸν ἀπ᾽ ἠπείρου, αὐτὸς δ᾽ ἀπονόσφι τραπέσθαι.  </p>
        <p><a>5.351</a>  ὣς ἄρα φωνήσασα θεὰ κρήδεμνον ἔδωκεν,  </p>
        <p><a>5.352</a>  αὐτὴ δ᾽ ἂψ ἐς πόντον ἐδύσετο κυμαίνοντα  </p>
        <p><a>5.353</a>  αἰθυίῃ ἐικυῖα: μέλαν δέ ἑ κῦμα κάλυψεν.  </p>
        <p><a>5.354</a>  αὐτὰρ ὁ μερμήριξε πολύτλας δῖος Ὀδυσσεύς,  </p>
        <p><a>5.355</a>  ὀχθήσας δ᾽ ἄρα εἶπε πρὸς ὃν μεγαλήτορα θυμόν:  </p>
        <p><a>5.356</a>  ὤ μοι ἐγώ, μή τίς μοι ὑφαίνῃσιν δόλον αὖτε  </p>
        <p><a>5.357</a>  ἀθανάτων, ὅ τέ με σχεδίης ἀποβῆναι ἀνώγει.  </p>
        <p><a>5.358</a>  ἀλλὰ μάλ᾽ οὔ πω πείσομ᾽, ἐπεὶ ἑκὰς ὀφθαλμοῖσιν  </p>
        <p><a>5.359</a>  γαῖαν ἐγὼν ἰδόμην, ὅθι μοι φάτο φύξιμον εἶναι.  </p>
        <p><a>5.360</a>  ἀλλὰ μάλ᾽ ὧδ᾽ ἔρξω, δοκέει δέ μοι εἶναι ἄριστον:  </p>
        <p><a>5.361</a>  ὄφρ᾽ ἂν μέν κεν δούρατ᾽ ἐν ἁρμονίῃσιν ἀρήρῃ,  </p>
        <p><a>5.362</a>  τόφρ᾽ αὐτοῦ μενέω καὶ τλήσομαι ἄλγεα πάσχων:  </p>
        <p><a>5.363</a>  αὐτὰρ ἐπὴν δή μοι σχεδίην διὰ κῦμα τινάξῃ,  </p>
        <p><a>5.364</a>  νήξομ᾽, ἐπεὶ οὐ μέν τι πάρα προνοῆσαι ἄμεινον.  </p>
        <p><a>5.365</a>  ἧος ὁ ταῦθ᾽ ὥρμαινε κατὰ φρένα καὶ κατὰ θυμόν,  </p>
        <p><a>5.366</a>  ὦρσε δ᾽ ἐπὶ μέγα κῦμα Ποσειδάων ἐνοσίχθων,  </p>
        <p><a>5.367</a>  δεινόν τ᾽ ἀργαλέον τε, κατηρεφές, ἤλασε δ᾽ αὐτόν.  </p>
        <p><a>5.368</a>  ὡς δ᾽ ἄνεμος ζαὴς ἠΐων θημῶνα τινάξῃ  </p>
        <p><a>5.369</a>  καρφαλέων: τὰ μὲν ἄρ τε διεσκέδασ᾽ ἄλλυδις ἄλλῃ:  </p>
        <p><a>5.370</a>  ὣς τῆς δούρατα μακρὰ διεσκέδασ᾽.  αὐτὰρ Ὀδυσσεὺς  </p>
        <p><a>5.371</a>  ἀμφ᾽ ἑνὶ δούρατι βαῖνε, κέληθ᾽ ὡς ἵππον ἐλαύνων,  </p>
        <p><a>5.372</a>  εἵματα δ᾽ ἐξαπέδυνε, τά οἱ πόρε δῖα Καλυψώ.  </p>
        <p><a>5.373</a>  αὐτίκα δὲ κρήδεμνον ὑπὸ στέρνοιο τάνυσσεν,  </p>
        <p><a>5.374</a>  αὐτὸς δὲ πρηνὴς ἁλὶ κάππεσε, χεῖρε πετάσσας,  </p>
        <p><a>5.375</a>  νηχέμεναι μεμαώς.  ἴδε δὲ κρείων ἐνοσίχθων,  </p>
        <p><a>5.376</a>  κινήσας δὲ κάρη προτὶ ὃν μυθήσατο θυμόν:  </p>
        <p><a>5.377</a>  οὕτω νῦν κακὰ πολλὰ παθὼν ἀλόω κατὰ πόντον,  </p>
        <p><a>5.378</a>  εἰς ὅ κεν ἀνθρώποισι διοτρεφέεσσι μιγήῃς.  </p>
        <p><a>5.379</a>  ἀλλ᾽ οὐδ᾽ ὥς σε ἔολπα ὀνόσσεσθαι κακότητος.  </p>
        <p><a>5.380</a>  ὣς ἄρα φωνήσας ἵμασεν καλλίτριχας ἵππους,  </p>
        <p><a>5.381</a>  ἵκετο δ᾽ εἰς Αἰγάς, ὅθι οἱ κλυτὰ δώματ᾽ ἔασιν.  </p>
        <p><a>5.382</a>  αὐτὰρ Ἀθηναίη κούρη Διὸς ἄλλ᾽ ἐνόησεν.  </p>
        <p><a>5.383</a>  ἦ τοι τῶν ἄλλων ἀνέμων κατέδησε κελεύθους,  </p>
        <p><a>5.384</a>  παύσασθαι δ᾽ ἐκέλευσε καὶ εὐνηθῆναι ἅπαντας:  </p>
        <p><a>5.385</a>  ὦρσε δ᾽ ἐπὶ κραιπνὸν Βορέην, πρὸ δὲ κύματ᾽ ἔαξεν,  </p>
        <p><a>5.386</a>  ἧος ὃ Φαιήκεσσι φιληρέτμοισι μιγείη  </p>
        <p><a>5.387</a>  διογενὴς Ὀδυσεὺς θάνατον καὶ κῆρας ἀλύξας.  </p>
        <p><a>5.388</a>  ἔνθα δύω νύκτας δύο τ᾽ ἤματα κύματι πηγῷ  </p>
        <p><a>5.389</a>  πλάζετο, πολλὰ δέ οἱ κραδίη προτιόσσετ᾽ ὄλεθρον.  </p>
        <p><a>5.390</a>  ἀλλ᾽ ὅτε δὴ τρίτον ἦμαρ ἐυπλόκαμος τέλεσ᾽ Ἠώς,  </p>
        <p><a>5.391</a>  καὶ τότ᾽ ἔπειτ᾽ ἄνεμος μὲν ἐπαύσατο ἠδὲ γαλήνη  </p>
        <p><a>5.392</a>  ἔπλετο νηνεμίη: ὁ δ᾽ ἄρα σχεδὸν εἴσιδε γαῖαν  </p>
        <p><a>5.393</a>  ὀξὺ μάλα προϊδών, μεγάλου ὑπὸ κύματος ἀρθείς.  </p>
        <p><a>5.394</a>  ὡς δ᾽ ὅτ᾽ ἂν ἀσπάσιος βίοτος παίδεσσι φανήῃ  </p>
        <p><a>5.395</a>  πατρός, ὃς ἐν νούσῳ κεῖται κρατέρ᾽ ἄλγεα πάσχων,  </p>
        <p><a>5.396</a>  δηρὸν τηκόμενος, στυγερὸς δέ οἱ ἔχραε δαίμων,  </p>
        <p><a>5.397</a>  ἀσπάσιον δ᾽ ἄρα τόν γε θεοὶ κακότητος ἔλυσαν,  </p>
        <p><a>5.398</a>  ὣς Ὀδυσεῖ ἀσπαστὸν ἐείσατο γαῖα καὶ ὕλη,  </p>
        <p><a>5.399</a>  νῆχε δ᾽ ἐπειγόμενος ποσὶν ἠπείρου ἐπιβῆναι.  </p>
        <p><a>5.400</a>  ἀλλ᾽ ὅτε τόσσον ἀπῆν ὅσσον τε γέγωνε βοήσας,  </p>
        <p><a>5.401</a>  καὶ δὴ δοῦπον ἄκουσε ποτὶ σπιλάδεσσι θαλάσσης:  </p>
        <p><a>5.402</a>  ῥόχθει γὰρ μέγα κῦμα ποτὶ ξερὸν ἠπείροιο  </p>
        <p><a>5.403</a>  δεινὸν ἐρευγόμενον, εἴλυτο δὲ πάνθ᾽ ἁλὸς ἄχνῃ:  </p>
        <p><a>5.404</a>  οὐ γὰρ ἔσαν λιμένες νηῶν ὄχοι, οὐδ᾽ ἐπιωγαί.  </p>
        <p><a>5.405</a>  ἀλλ᾽ ἀκταὶ προβλῆτες ἔσαν σπιλάδες τε πάγοι τε:  </p>
        <p><a>5.406</a>  καὶ τότ᾽ Ὀδυσσῆος λύτο γούνατα καὶ φίλον ἦτορ,  </p>
        <p><a>5.407</a>  ὀχθήσας δ᾽ ἄρα εἶπε πρὸς ὃν μεγαλήτορα θυμόν:  </p>
        <p><a>5.408</a>  ὤ μοι, ἐπεὶ δὴ γαῖαν ἀελπέα δῶκεν ἰδέσθαι  </p>
        <p><a>5.409</a>  Ζεύς, καὶ δὴ τόδε λαῖτμα διατμήξας ἐπέρησα,  </p>
        <p><a>5.410</a>  ἔκβασις οὔ πῃ φαίνεθ᾽ ἁλὸς πολιοῖο θύραζε:  </p>
        <p><a>5.411</a>  ἔκτοσθεν μὲν γὰρ πάγοι ὀξέες, ἀμφὶ δὲ κῦμα  </p>
        <p><a>5.412</a>  βέβρυχεν ῥόθιον, λισσὴ δ᾽ ἀναδέδρομε πέτρη,  </p>
        <p><a>5.413</a>  ἀγχιβαθὴς δὲ θάλασσα, καὶ οὔ πως ἔστι πόδεσσι  </p>
        <p><a>5.414</a>  στήμεναι ἀμφοτέροισι καὶ ἐκφυγέειν κακότητα:  </p>
        <p><a>5.415</a>  μή πώς μ᾽ ἐκβαίνοντα βάλῃ λίθακι ποτὶ πέτρῃ  </p>
        <p><a>5.416</a>  κῦμα μέγ᾽ ἁρπάξαν: μελέη δέ μοι ἔσσεται ὁρμή.  </p>
        <p><a>5.417</a>  εἰ δέ κ᾽ ἔτι προτέρω παρανήξομαι, ἤν που ἐφεύρω  </p>
        <p><a>5.418</a>  ἠιόνας τε παραπλῆγας λιμένας τε θαλάσσης,  </p>
        <p><a>5.419</a>  δείδω μή μ᾽ ἐξαῦτις ἀναρπάξασα θύελλα  </p>
        <p><a>5.420</a>  πόντον ἐπ᾽ ἰχθυόεντα φέρῃ βαρέα στενάχοντα,  </p>
        <p><a>5.421</a>  ἠέ τί μοι καὶ κῆτος ἐπισσεύῃ μέγα δαίμων  </p>
        <p><a>5.422</a>  ἐξ ἁλός, οἷά τε πολλὰ τρέφει κλυτὸς Ἀμφιτρίτη:  </p>
        <p><a>5.423</a>  οἶδα γάρ, ὥς μοι ὀδώδυσται κλυτὸς ἐννοσίγαιος.  </p>
        <p><a>5.424</a>  ἧος ὁ ταῦθ᾽ ὥρμαινε κατὰ φρένα καὶ κατὰ θυμόν,  </p>
        <p><a>5.425</a>  τόφρα δέ μιν μέγα κῦμα φέρε τρηχεῖαν ἐπ᾽ ἀκτήν.  </p>
        <p><a>5.426</a>  ἔνθα κ᾽ ἀπὸ ῥινοὺς δρύφθη, σὺν δ᾽ ὀστέ᾽ ἀράχθη,  </p>
        <p><a>5.427</a>  εἰ μὴ ἐπὶ φρεσὶ θῆκε θεά, γλαυκῶπις Ἀθήνη:  </p>
        <p><a>5.428</a>  ἀμφοτέρῃσι δὲ χερσὶν ἐπεσσύμενος λάβε πέτρης,  </p>
        <p><a>5.429</a>  τῆς ἔχετο στενάχων, ἧος μέγα κῦμα παρῆλθε.  </p>
        <p><a>5.430</a>  καὶ τὸ μὲν ὣς ὑπάλυξε, παλιρρόθιον δέ μιν αὖτις  </p>
        <p><a>5.431</a>  πλῆξεν ἐπεσσύμενον, τηλοῦ δέ μιν ἔμβαλε πόντῳ.  </p>
        <p><a>5.432</a>  ὡς δ᾽ ὅτε πουλύποδος θαλάμης ἐξελκομένοιο  </p>
        <p><a>5.433</a>  πρὸς κοτυληδονόφιν πυκιναὶ λάιγγες ἔχονται,  </p>
        <p><a>5.434</a>  ὣς τοῦ πρὸς πέτρῃσι θρασειάων ἀπὸ χειρῶν  </p>
        <p><a>5.435</a>  ῥινοὶ ἀπέδρυφθεν: τὸν δὲ μέγα κῦμα κάλυψεν.  </p>
        <p><a>5.436</a>  ἔνθα κε δὴ δύστηνος ὑπὲρ μόρον ὤλετ᾽ Ὀδυσσεύς,  </p>
        <p><a>5.437</a>  εἰ μὴ ἐπιφροσύνην δῶκε γλαυκῶπις Ἀθήνη.  </p>
        <p><a>5.438</a>  κύματος ἐξαναδύς, τά τ᾽ ἐρεύγεται ἤπειρόνδε,  </p>
        <p><a>5.439</a>  νῆχε παρέξ, ἐς γαῖαν ὁρώμενος, εἴ που ἐφεύροι  </p>
        <p><a>5.440</a>  ἠιόνας τε παραπλῆγας λιμένας τε θαλάσσης.  </p>
        <p><a>5.441</a>  ἀλλ᾽ ὅτε δὴ ποταμοῖο κατὰ στόμα καλλιρόοιο  </p>
        <p><a>5.442</a>  ἷξε νέων, τῇ δή οἱ ἐείσατο χῶρος ἄριστος,  </p>
        <p><a>5.443</a>  λεῖος πετράων, καὶ ἐπὶ σκέπας ἦν ἀνέμοιο,  </p>
        <p><a>5.444</a>  ἔγνω δὲ προρέοντα καὶ εὔξατο ὃν κατὰ θυμόν:  </p>
        <p><a>5.445</a>  κλῦθι, ἄναξ, ὅτις ἐσσί: πολύλλιστον δέ σ᾽ ἱκάνω,  </p>
        <p><a>5.446</a>  φεύγων ἐκ πόντοιο Ποσειδάωνος ἐνιπάς.  </p>
        <p><a>5.447</a>  αἰδοῖος μέν τ᾽ ἐστὶ καὶ ἀθανάτοισι θεοῖσιν  </p>
        <p><a>5.448</a>  ἀνδρῶν ὅς τις ἵκηται ἀλώμενος, ὡς καὶ ἐγὼ νῦν  </p>
        <p><a>5.449</a>  σόν τε ῥόον σά τε γούναθ᾽ ἱκάνω πολλὰ μογήσας.  </p>
        <p><a>5.450</a>  ἀλλ᾽ ἐλέαιρε, ἄναξ: ἱκέτης δέ τοι εὔχομαι εἶναι.  </p>
        <p><a>5.451</a>  ὣς φάθ᾽, ὁ δ᾽ αὐτίκα παῦσεν ἑὸν ῥόον, ἔσχε δὲ κῦμα,  </p>
        <p><a>5.452</a>  πρόσθε δέ οἱ ποίησε γαλήνην, τὸν δ᾽ ἐσάωσεν  </p>
        <p><a>5.453</a>  ἐς ποταμοῦ προχοάς. ὁ δ᾽ ἄρ᾽ ἄμφω γούνατ᾽ ἔκαμψε  </p>
        <p><a>5.454</a>  χεῖράς τε στιβαράς. ἁλὶ γὰρ δέδμητο φίλον κῆρ.  </p>
        <p><a>5.455</a>  ᾤδεε δὲ χρόα πάντα, θάλασσα δὲ κήκιε πολλὴ  </p>
        <p><a>5.456</a>  ἂν στόμα τε ῥῖνάς θ᾽: ὁ δ᾽ ἄρ᾽ ἄπνευστος καὶ ἄναυδος  </p>
        <p><a>5.457</a>  κεῖτ᾽ ὀλιγηπελέων, κάματος δέ μιν αἰνὸς ἵκανεν.  </p>
        <p><a>5.458</a>  ἀλλ᾽ ὅτε δή ῥ᾽ ἄμπνυτο καὶ ἐς φρένα θυμὸς ἀγέρθη,  </p>
        <p><a>5.459</a>  καὶ τότε δὴ κρήδεμνον ἀπὸ ἕο λῦσε θεοῖο.  </p>
        <p><a>5.460</a>  καὶ τὸ μὲν ἐς ποταμὸν ἁλιμυρήεντα μεθῆκεν,  </p>
        <p><a>5.461</a>  ἂψ δ᾽ ἔφερεν μέγα κῦμα κατὰ ῥόον, αἶψα δ᾽ ἄρ᾽ Ἰνὼ  </p>
        <p><a>5.462</a>  δέξατο χερσὶ φίλῃσιν: ὁ δ᾽ ἐκ ποταμοῖο λιασθεὶς  </p>
        <p><a>5.463</a>  σχοίνῳ ὑπεκλίνθη, κύσε δὲ ζείδωρον ἄρουραν.  </p>
        <p><a>5.464</a>  ὀχθήσας δ᾽ ἄρα εἶπε πρὸς ὃν μεγαλήτορα θυμόν:  </p>
        <p><a>5.465</a>  ὤ μοι ἐγώ, τί πάθω; τί νύ μοι μήκιστα γένηται;  </p>
        <p><a>5.466</a>  εἰ μέν κ᾽ ἐν ποταμῷ δυσκηδέα νύκτα φυλάσσω,  </p>
        <p><a>5.467</a>  μή μ᾽ ἄμυδις στίβη τε κακὴ καὶ θῆλυς ἐέρση  </p>
        <p><a>5.468</a>  ἐξ ὀλιγηπελίης δαμάσῃ κεκαφηότα θυμόν:  </p>
        <p><a>5.469</a>  αὔρη δ᾽ ἐκ ποταμοῦ ψυχρὴ πνέει ἠῶθι πρό.  </p>
        <p><a>5.470</a>  εἰ δέ κεν ἐς κλιτὺν ἀναβὰς καὶ δάσκιον ὕλην  </p>
        <p><a>5.471</a>  θάμνοις ἐν πυκινοῖσι καταδράθω, εἴ με μεθείη  </p>
        <p><a>5.472</a>  ῥῖγος καὶ κάματος, γλυκερὸς δέ μοι ὕπνος ἐπέλθῃ,  </p>
        <p><a>5.473</a>  δείδω, μὴ θήρεσσιν ἕλωρ καὶ κύρμα γένωμαι.  </p>
        <p><a>5.474</a>  ὣς ἄρα οἱ φρονέοντι δοάσσατο κέρδιον εἶναι:  </p>
        <p><a>5.475</a>  βῆ ῥ᾽ ἴμεν εἰς ὕλην: τὴν δὲ σχεδὸν ὕδατος εὗρεν  </p>
        <p><a>5.476</a>  ἐν περιφαινομένῳ: δοιοὺς δ᾽ ἄρ᾽ ὑπήλυθε θάμνους,  </p>
        <p><a>5.477</a>  ἐξ ὁμόθεν πεφυῶτας: ὁ μὲν φυλίης, ὁ δ᾽ ἐλαίης.  </p>
        <p><a>5.478</a>  τοὺς μὲν ἄρ᾽ οὔτ᾽ ἀνέμων διάη μένος ὑγρὸν ἀέντων,  </p>
        <p><a>5.479</a>  οὔτε ποτ᾽ ἠέλιος φαέθων ἀκτῖσιν ἔβαλλεν,  </p>
        <p><a>5.480</a>  οὔτ᾽ ὄμβρος περάασκε διαμπερές: ὣς ἄρα πυκνοὶ  </p>
        <p><a>5.481</a>  ἀλλήλοισιν ἔφυν ἐπαμοιβαδίς: οὓς ὑπ᾽ Ὀδυσσεὺς  </p>
        <p><a>5.482</a>  δύσετ᾽. ἄφαρ δ᾽ εὐνὴν ἐπαμήσατο χερσὶ φίλῃσιν  </p>
        <p><a>5.483</a>  εὐρεῖαν: φύλλων γὰρ ἔην χύσις ἤλιθα πολλή,  </p>
        <p><a>5.484</a>  ὅσσον τ᾽ ἠὲ δύω ἠὲ τρεῖς ἄνδρας ἔρυσθαι  </p>
        <p><a>5.485</a>  ὥρῃ χειμερίῃ, εἰ καὶ μάλα περ χαλεπαίνοι.  </p>
        <p><a>5.486</a>  τὴν μὲν ἰδὼν γήθησε πολύτλας δῖος Ὀδυσσεύς,  </p>
        <p><a>5.487</a>  ἐν δ᾽ ἄρα μέσσῃ λέκτο, χύσιν δ᾽ ἐπεχεύατο φύλλων.  </p>
        <p><a>5.488</a>  ὡς δ᾽ ὅτε τις δαλὸν σποδιῇ ἐνέκρυψε μελαίνῃ  </p>
        <p><a>5.489</a>  ἀγροῦ ἐπ᾽ ἐσχατιῆς, ᾧ μὴ πάρα γείτονες ἄλλοι,  </p>
        <p><a>5.490</a>  σπέρμα πυρὸς σώζων, ἵνα μή ποθεν ἄλλοθεν αὔοι,  </p>
        <p><a>5.491</a>  ὣς Ὀδυσεὺς φύλλοισι καλύψατο: τῷ δ᾽ ἄρ᾽ Ἀθήνη  </p>
        <p><a>5.492</a>  ὕπνον ἐπ᾽ ὄμμασι χεῦ᾽, ἵνα μιν παύσειε τάχιστα  </p>
        <p><a>5.493</a>  δυσπονέος καμάτοιο φίλα βλέφαρ᾽ ἀμφικαλύψας.  </p>
    </div>
    <div class="bk">
        <h4 class="latin">ΟΔΥΣΣΕΙΑΣ ζ</h4>
        <p><a>6.1</a>  ὣς ὁ μὲν ἔνθα καθεῦδε πολύτλας δῖος Ὀδυσσεὺς  </p>
        <p><a>6.2</a>  ὕπνῳ καὶ καμάτῳ ἀρημένος: αὐτὰρ Ἀθήνη  </p>
        <p><a>6.3</a>  βῆ ῥ᾽ ἐς Φαιήκων ἀνδρῶν δῆμόν τε πόλιν τε,  </p>
        <p><a>6.4</a>  οἳ πρὶν μέν ποτ᾽ ἔναιον ἐν εὐρυχόρῳ Ὑπερείῃ,  </p>
        <p><a>6.5</a>  ἀγχοῦ Κυκλώπων ἀνδρῶν ὑπερηνορεόντων,  </p>
        <p><a>6.6</a>  οἵ σφεας σινέσκοντο, βίηφι δὲ φέρτεροι ἦσαν.  </p>
        <p><a>6.7</a>  ἔνθεν ἀναστήσας ἄγε Ναυσίθοος θεοειδής,  </p>
        <p><a>6.8</a>  εἷσεν δὲ Σχερίῃ, ἑκὰς ἀνδρῶν ἀλφηστάων,  </p>
        <p><a>6.9</a>  ἀμφὶ δὲ τεῖχος ἔλασσε πόλει, καὶ ἐδείματο οἴκους,  </p>
        <p><a>6.10</a>  καὶ νηοὺς ποίησε θεῶν, καὶ ἐδάσσατ᾽ ἀρούρας.  </p>
        <p><a>6.11</a>  ἀλλ᾽ ὁ μὲν ἤδη κηρὶ δαμεὶς Ἄϊδόσδε βεβήκει,  </p>
        <p><a>6.12</a>  Ἀλκίνοος δὲ τότ᾽ ἦρχε, θεῶν ἄπο μήδεα εἰδώς.  </p>
        <p><a>6.13</a>  τοῦ μὲν ἔβη πρὸς δῶμα θεά, γλαυκῶπις Ἀθήνη,  </p>
        <p><a>6.14</a>  νόστον Ὀδυσσῆι μεγαλήτορι μητιόωσα.  </p>
        <p><a>6.15</a>  βῆ δ᾽ ἴμεν ἐς θάλαμον πολυδαίδαλον, ᾧ ἔνι κούρη  </p>
        <p><a>6.16</a>  κοιμᾶτ᾽ ἀθανάτῃσι φυὴν καὶ εἶδος ὁμοίη,  </p>
        <p><a>6.17</a>  Ναυσικάα, θυγάτηρ μεγαλήτορος Ἀλκινόοιο,  </p>
        <p><a>6.18</a>  πὰρ δὲ δύ᾽ ἀμφίπολοι, Χαρίτων ἄπο κάλλος ἔχουσαι,  </p>
        <p><a>6.19</a>  σταθμοῖιν ἑκάτερθε: θύραι δ᾽ ἐπέκειντο φαειναί.  </p>
        <p><a>6.20</a>  ἡ δ᾽ ἀνέμου ὡς πνοιὴ ἐπέσσυτο δέμνια κούρης,  </p>
        <p><a>6.21</a>  στῆ δ᾽ ἄρ᾽ ὑπὲρ κεφαλῆς, καί μιν πρὸς μῦθον ἔειπεν,  </p>
        <p><a>6.22</a>  εἰδομένη κούρῃ ναυσικλειτοῖο Δύμαντος,  </p>
        <p><a>6.23</a>  ἥ οἱ ὁμηλικίη μὲν ἔην, κεχάριστο δὲ θυμῷ.  </p>
        <p><a>6.24</a>  τῇ μιν ἐεισαμένη προσέφη γλαυκῶπις Ἀθήνη:  </p>
        <p><a>6.25</a>  Ναυσικάα, τί νύ σ᾽ ὧδε μεθήμονα γείνατο μήτηρ;  </p>
        <p><a>6.26</a>  εἵματα μέν τοι κεῖται ἀκηδέα σιγαλόεντα,  </p>
        <p><a>6.27</a>  σοὶ δὲ γάμος σχεδόν ἐστιν, ἵνα χρὴ καλὰ μὲν αὐτὴν  </p>
        <p><a>6.28</a>  ἕννυσθαι, τὰ δὲ τοῖσι παρασχεῖν, οἵ κέ σ᾽ ἄγωνται.  </p>
        <p><a>6.29</a>  ἐκ γάρ τοι τούτων φάτις ἀνθρώπους ἀναβαίνει  </p>
        <p><a>6.30</a>  ἐσθλή, χαίρουσιν δὲ πατὴρ καὶ πότνια μήτηρ.  </p>
        <p><a>6.31</a>  ἀλλ᾽ ἴομεν πλυνέουσαι ἅμ᾽ ἠοῖ φαινομένηφι:  </p>
        <p><a>6.32</a>  καί τοι ἐγὼ συνέριθος ἅμ᾽ ἕψομαι, ὄφρα τάχιστα  </p>
        <p><a>6.33</a>  ἐντύνεαι, ἐπεὶ οὔ τοι ἔτι δὴν παρθένος ἔσσεαι:  </p>
        <p><a>6.34</a>  ἤδη γάρ σε μνῶνται ἀριστῆες κατὰ δῆμον  </p>
        <p><a>6.35</a>  πάντων Φαιήκων, ὅθι τοι γένος ἐστὶ καὶ αὐτῇ.  </p>
        <p><a>6.36</a>  ἀλλ᾽ ἄγ᾽ ἐπότρυνον πατέρα κλυτὸν ἠῶθι πρὸ  </p>
        <p><a>6.37</a>  ἡμιόνους καὶ ἄμαξαν ἐφοπλίσαι, ἥ κεν ἄγῃσι  </p>
        <p><a>6.38</a>  ζῶστρά τε καὶ πέπλους καὶ ῥήγεα σιγαλόεντα.  </p>
        <p><a>6.39</a>  καὶ δὲ σοὶ ὧδ᾽ αὐτῇ πολὺ κάλλιον ἠὲ πόδεσσιν  </p>
        <p><a>6.40</a>  ἔρχεσθαι: πολλὸν γὰρ ἀπὸ πλυνοί εἰσι πόληος.  </p>
        <p><a>6.41</a>  ἡ μὲν ἄρ᾽ ὣς εἰποῦσ᾽ ἀπέβη γλαυκῶπις Ἀθήνη  </p>
        <p><a>6.42</a>  Οὔλυμπόνδ᾽, ὅθι φασὶ θεῶν ἕδος ἀσφαλὲς αἰεὶ  </p>
        <p><a>6.43</a>  ἔμμεναι. οὔτ᾽ ἀνέμοισι τινάσσεται οὔτε ποτ᾽ ὄμβρῳ  </p>
        <p><a>6.44</a>  δεύεται οὔτε χιὼν ἐπιπίλναται, ἀλλὰ μάλ᾽ αἴθρη  </p>
        <p><a>6.45</a>  πέπταται ἀνέφελος, λευκὴ δ᾽ ἐπιδέδρομεν αἴγλη:  </p>
        <p><a>6.46</a>  τῷ ἔνι τέρπονται μάκαρες θεοὶ ἤματα πάντα.  </p>
        <p><a>6.47</a>  ἔνθ᾽ ἀπέβη γλαυκῶπις, ἐπεὶ διεπέφραδε κούρῃ.  </p>
        <p><a>6.48</a>  αὐτίκα δ᾽ Ἠὼς ἦλθεν ἐύθρονος, ἥ μιν ἔγειρε  </p>
        <p><a>6.49</a>  Ναυσικάαν ἐύπεπλον: ἄφαρ δ᾽ ἀπεθαύμασ᾽ ὄνειρον,  </p>
        <p><a>6.50</a>  βῆ δ᾽ ἰέναι διὰ δώμαθ᾽, ἵν᾽ ἀγγείλειε τοκεῦσιν,  </p>
        <p><a>6.51</a>  πατρὶ φίλῳ καὶ μητρί: κιχήσατο δ᾽ ἔνδον ἐόντας:  </p>
        <p><a>6.52</a>  ἡ μὲν ἐπ᾽ ἐσχάρῃ ἧστο σὺν ἀμφιπόλοισι γυναιξὶν  </p>
        <p><a>6.53</a>  ἠλάκατα στρωφῶσ᾽ ἁλιπόρφυρα: τῷ δὲ θύραζε  </p>
        <p><a>6.54</a>  ἐρχομένῳ ξύμβλητο μετὰ κλειτοὺς βασιλῆας  </p>
        <p><a>6.55</a>  ἐς βουλήν, ἵνα μιν κάλεον Φαίηκες ἀγαυοί.  </p>
        <p><a>6.56</a>  ἡ δὲ μάλ᾽ ἄγχι στᾶσα φίλον πατέρα προσέειπε:  </p>
        <p><a>6.57</a>  πάππα φίλ᾽, οὐκ ἂν δή μοι ἐφοπλίσσειας ἀπήνην  </p>
        <p><a>6.58</a>  ὑψηλὴν ἐύκυκλον, ἵνα κλυτὰ εἵματ᾽ ἄγωμαι  </p>
        <p><a>6.59</a>  ἐς ποταμὸν πλυνέουσα, τά μοι ῥερυπωμένα κεῖται;  </p>
        <p><a>6.60</a>  καὶ δὲ σοὶ αὐτῷ ἔοικε μετὰ πρώτοισιν ἐόντα.  </p>
        <p><a>6.61</a>  βουλὰς βουλεύειν καθαρὰ χροΐ εἵματ᾽ ἔχοντα.  </p>
        <p><a>6.62</a>  πέντε δέ τοι φίλοι υἷες ἐνὶ μεγάροις γεγάασιν,  </p>
        <p><a>6.63</a>  οἱ δύ᾽ ὀπυίοντες, τρεῖς δ᾽ ἠίθεοι θαλέθοντες:  </p>
        <p><a>6.64</a>  οἱ δ᾽ αἰεὶ ἐθέλουσι νεόπλυτα εἵματ᾽ ἔχοντες  </p>
        <p><a>6.65</a>  ἐς χορὸν ἔρχεσθαι: τὰ δ᾽ ἐμῇ φρενὶ πάντα μέμηλεν.  </p>
        <p><a>6.66</a>  ὣς ἔφατ᾽: αἴδετο γὰρ θαλερὸν γάμον ἐξονομῆναι  </p>
        <p><a>6.67</a>  πατρὶ φίλῳ. ὁ δὲ πάντα νόει καὶ ἀμείβετο μύθῳ:  </p>
        <p><a>6.68</a>  οὔτε τοι ἡμιόνων φθονέω, τέκος, οὔτε τευ ἄλλου.  </p>
        <p><a>6.69</a>  ἔρχευ: ἀτάρ τοι δμῶες ἐφοπλίσσουσιν ἀπήνην  </p>
        <p><a>6.70</a>  ὑψηλὴν ἐύκυκλον, ὑπερτερίῃ ἀραρυῖαν.  </p>
        <p><a>6.71</a>  ὣς εἰπὼν δμώεσσιν ἐκέκλετο, τοὶ δ᾽ ἐπίθοντο.  </p>
        <p><a>6.72</a>  οἱ μὲν ἄρ᾽ ἐκτὸς ἄμαξαν ἐύτροχον ἡμιονείην  </p>
        <p><a>6.73</a>  ὥπλεον, ἡμιόνους θ᾽ ὕπαγον ζεῦξάν θ᾽ ὑπ᾽ ἀπήνῃ:  </p>
        <p><a>6.74</a>  κούρη δ᾽ ἐκ θαλάμοιο φέρεν ἐσθῆτα φαεινήν.  </p>
        <p><a>6.75</a>  καὶ τὴν μὲν κατέθηκεν ἐυξέστῳ ἐπ᾽ ἀπήνῃ,  </p>
        <p><a>6.76</a>  μήτηρ δ᾽ ἐν κίστῃ ἐτίθει μενοεικέ᾽ ἐδωδὴν  </p>
        <p><a>6.77</a>  παντοίην, ἐν δ᾽ ὄψα τίθει, ἐν δ᾽ οἶνον ἔχευεν  </p>
        <p><a>6.78</a>  ἀσκῷ ἐν αἰγείῳ: κούρη δ᾽ ἐπεβήσετ᾽ ἀπήνης.  </p>
        <p><a>6.79</a>  δῶκεν δὲ χρυσέῃ ἐν ληκύθῳ ὑγρὸν ἔλαιον,  </p>
        <p><a>6.80</a>  ἧος χυτλώσαιτο σὺν ἀμφιπόλοισι γυναιξίν.  </p>
        <p><a>6.81</a>  ἡ δ᾽ ἔλαβεν μάστιγα καὶ ἡνία σιγαλόεντα,  </p>
        <p><a>6.82</a>  μάστιξεν δ᾽ ἐλάαν: καναχὴ δ᾽ ἦν ἡμιόνοιιν.  </p>
        <p><a>6.83</a>  αἱ δ᾽ ἄμοτον τανύοντο, φέρον δ᾽ ἐσθῆτα καὶ αὐτήν,  </p>
        <p><a>6.84</a>  οὐκ οἴην, ἅμα τῇ γε καὶ ἀμφίπολοι κίον ἄλλαι.  </p>
        <p><a>6.85</a>  αἱ δ᾽ ὅτε δὴ ποταμοῖο ῥόον περικαλλέ᾽ ἵκοντο,  </p>
        <p><a>6.86</a>  ἔνθ᾽ ἦ τοι πλυνοὶ ἦσαν ἐπηετανοί, πολὺ δ᾽ ὕδωρ  </p>
        <p><a>6.87</a>  καλὸν ὑπεκπρόρεεν μάλα περ ῥυπόωντα καθῆραι,  </p>
        <p><a>6.88</a>  ἔνθ᾽ αἵ γ᾽ ἡμιόνους μὲν ὑπεκπροέλυσαν ἀπήνης.  </p>
        <p><a>6.89</a>  καὶ τὰς μὲν σεῦαν ποταμὸν πάρα δινήεντα  </p>
        <p><a>6.90</a>  τρώγειν ἄγρωστιν μελιηδέα: ταὶ δ᾽ ἀπ᾽ ἀπήνης  </p>
        <p><a>6.91</a>  εἵματα χερσὶν ἕλοντο καὶ ἐσφόρεον μέλαν ὕδωρ,  </p>
        <p><a>6.92</a>  στεῖβον δ᾽ ἐν βόθροισι θοῶς ἔριδα προφέρουσαι.  </p>
        <p><a>6.93</a>  αὐτὰρ ἐπεὶ πλῦνάν τε κάθηράν τε ῥύπα πάντα,  </p>
        <p><a>6.94</a>  ἑξείης πέτασαν παρὰ θῖν᾽ ἁλός, ἧχι μάλιστα  </p>
        <p><a>6.95</a>  λάιγγας ποτὶ χέρσον ἀποπλύνεσκε θάλασσα.  </p>
        <p><a>6.96</a>  αἱ δὲ λοεσσάμεναι καὶ χρισάμεναι λίπ᾽ ἐλαίῳ  </p>
        <p><a>6.97</a>  δεῖπνον ἔπειθ᾽ εἵλοντο παρ᾽ ὄχθῃσιν ποταμοῖο,  </p>
        <p><a>6.98</a>  εἵματα δ᾽ ἠελίοιο μένον τερσήμεναι αὐγῇ.  </p>
        <p><a>6.99</a>  αὐτὰρ ἐπεὶ σίτου τάρφθεν δμῳαί τε καὶ αὐτή,  </p>
        <p><a>6.100</a>  σφαίρῃ ταὶ δ᾽ ἄρ᾽ ἔπαιζον, ἀπὸ κρήδεμνα βαλοῦσαι:  </p>
        <p><a>6.101</a>  τῇσι δὲ Ναυσικάα λευκώλενος ἤρχετο μολπῆς.  </p>
        <p><a>6.102</a>  οἵη δ᾽ Ἄρτεμις εἶσι κατ᾽ οὔρεα ἰοχέαιρα,  </p>
        <p><a>6.103</a>  ἢ κατὰ Τηΰγετον περιμήκετον ἢ Ἐρύμανθον,  </p>
        <p><a>6.104</a>  τερπομένη κάπροισι καὶ ὠκείῃς ἐλάφοισι:  </p>
        <p><a>6.105</a>  τῇ δέ θ᾽ ἅμα νύμφαι, κοῦραι Διὸς αἰγιόχοιο,  </p>
        <p><a>6.106</a>  ἀγρονόμοι παίζουσι, γέγηθε δέ τε φρένα Λητώ:  </p>
        <p><a>6.107</a>  πασάων δ᾽ ὑπὲρ ἥ γε κάρη ἔχει ἠδὲ μέτωπα,  </p>
        <p><a>6.108</a>  ῥεῖά τ᾽ ἀριγνώτη πέλεται, καλαὶ δέ τε πᾶσαι:  </p>
        <p><a>6.109</a>  ὣς ἥ γ᾽ ἀμφιπόλοισι μετέπρεπε παρθένος ἀδμής.  </p>
        <p><a>6.110</a>  ἀλλ᾽ ὅτε δὴ ἄρ᾽ ἔμελλε πάλιν οἶκόνδε νέεσθαι  </p>
        <p><a>6.111</a>  ζεύξασ᾽ ἡμιόνους πτύξασά τε εἵματα καλά,  </p>
        <p><a>6.112</a>  ἔνθ᾽ αὖτ᾽ ἄλλ᾽ ἐνόησε θεά, γλαυκῶπις Ἀθήνη,  </p>
        <p><a>6.113</a>  ὡς Ὀδυσεὺς ἔγροιτο, ἴδοι τ᾽ ἐυώπιδα κούρην,  </p>
        <p><a>6.114</a>  ἥ οἱ Φαιήκων ἀνδρῶν πόλιν ἡγήσαιτο.  </p>
        <p><a>6.115</a>  σφαῖραν ἔπειτ᾽ ἔρριψε μετ᾽ ἀμφίπολον βασίλεια:  </p>
        <p><a>6.116</a>  ἀμφιπόλου μὲν ἅμαρτε, βαθείῃ δ᾽ ἔμβαλε δίνῃ:  </p>
        <p><a>6.117</a>  αἱ δ᾽ ἐπὶ μακρὸν ἄυσαν: ὁ δ᾽ ἔγρετο δῖος Ὀδυσσεύς,  </p>
        <p><a>6.118</a>  ἑζόμενος δ᾽ ὥρμαινε κατὰ φρένα καὶ κατὰ θυμόν:  </p>
        <p><a>6.119</a>  ὤ μοι ἐγώ, τέων αὖτε βροτῶν ἐς γαῖαν ἱκάνω;  </p>
        <p><a>6.120</a>  ἦ ῥ᾽ οἵ γ᾽ ὑβρισταί τε καὶ ἄγριοι οὐδὲ δίκαιοι,  </p>
        <p><a>6.121</a>  ἦε φιλόξεινοι καί σφιν νόος ἐστὶ θεουδής;  </p>
        <p><a>6.122</a>  ὥς τέ με κουράων ἀμφήλυθε θῆλυς ἀυτή:  </p>
        <p><a>6.123</a>  νυμφάων, αἳ ἔχουσ᾽ ὀρέων αἰπεινὰ κάρηνα  </p>
        <p><a>6.124</a>  καὶ πηγὰς ποταμῶν καὶ πίσεα ποιήεντα.  </p>
        <p><a>6.125</a>  ἦ νύ που ἀνθρώπων εἰμὶ σχεδὸν αὐδηέντων;  </p>
        <p><a>6.126</a>  ἀλλ᾽ ἄγ᾽ ἐγὼν αὐτὸς πειρήσομαι ἠδὲ ἴδωμαι.  </p>
        <p><a>6.127</a>  ὣς εἰπὼν θάμνων ὑπεδύσετο δῖος Ὀδυσσεύς,  </p>
        <p><a>6.128</a>  ἐκ πυκινῆς δ᾽ ὕλης πτόρθον κλάσε χειρὶ παχείῃ  </p>
        <p><a>6.129</a>  φύλλων, ὡς ῥύσαιτο περὶ χροῒ μήδεα φωτός.  </p>
        <p><a>6.130</a>  βῆ δ᾽ ἴμεν ὥς τε λέων ὀρεσίτροφος ἀλκὶ πεποιθώς,  </p>
        <p><a>6.131</a>  ὅς τ᾽ εἶσ᾽ ὑόμενος καὶ ἀήμενος, ἐν δέ οἱ ὄσσε  </p>
        <p><a>6.132</a>  δαίεται: αὐτὰρ ὁ βουσὶ μετέρχεται ἢ ὀίεσσιν  </p>
        <p><a>6.133</a>  ἠὲ μετ᾽ ἀγροτέρας ἐλάφους: κέλεται δέ ἑ γαστὴρ  </p>
        <p><a>6.134</a>  μήλων πειρήσοντα καὶ ἐς πυκινὸν δόμον ἐλθεῖν:  </p>
        <p><a>6.135</a>  ὣς Ὀδυσεὺς κούρῃσιν ἐυπλοκάμοισιν ἔμελλε  </p>
        <p><a>6.136</a>  μίξεσθαι, γυμνός περ ἐών: χρειὼ γὰρ ἵκανε.  </p>
        <p><a>6.137</a>  σμερδαλέος δ᾽ αὐτῇσι φάνη κεκακωμένος ἅλμῃ,  </p>
        <p><a>6.138</a>  τρέσσαν δ᾽ ἄλλυδις ἄλλη ἐπ᾽ ἠιόνας προὐχούσας:  </p>
        <p><a>6.139</a>  οἴη δ᾽ Ἀλκινόου θυγάτηρ μένε: τῇ γὰρ Ἀθήνη  </p>
        <p><a>6.140</a>  θάρσος ἐνὶ φρεσὶ θῆκε καὶ ἐκ δέος εἵλετο γυίων.  </p>
        <p><a>6.141</a>  στῆ δ᾽ ἄντα σχομένη: ὁ δὲ μερμήριξεν Ὀδυσσεύς,  </p>
        <p><a>6.142</a>  ἢ γούνων λίσσοιτο λαβὼν ἐυώπιδα κούρην,  </p>
        <p><a>6.143</a>  ἦ αὔτως ἐπέεσσιν ἀποσταδὰ μειλιχίοισι  </p>
        <p><a>6.144</a>  λίσσοιτ᾽, εἰ δείξειε πόλιν καὶ εἵματα δοίη.  </p>
        <p><a>6.145</a>  ὣς ἄρα οἱ φρονέοντι δοάσσατο κέρδιον εἶναι,  </p>
        <p><a>6.146</a>  λίσσεσθαι ἐπέεσσιν ἀποσταδὰ μειλιχίοισι,  </p>
        <p><a>6.147</a>  μή οἱ γοῦνα λαβόντι χολώσαιτο φρένα κούρη.  </p>
        <p><a>6.148</a>  αὐτίκα μειλίχιον καὶ κερδαλέον φάτο μῦθον.  </p>
        <p><a>6.149</a>  γουνοῦμαί σε, ἄνασσα: θεός νύ τις, ἦ βροτός ἐσσι;  </p>
        <p><a>6.150</a>  εἰ μέν τις θεός ἐσσι, τοὶ οὐρανὸν εὐρὺν ἔχουσιν,  </p>
        <p><a>6.151</a>  Ἀρτέμιδί σε ἐγώ γε, Διὸς κούρῃ μεγάλοιο,  </p>
        <p><a>6.152</a>  εἶδός τε μέγεθός τε φυήν τ᾽ ἄγχιστα ἐίσκω:  </p>
        <p><a>6.153</a>  εἰ δέ τίς ἐσσι βροτῶν, τοὶ ἐπὶ χθονὶ ναιετάουσιν,  </p>
        <p><a>6.154</a>  τρὶς μάκαρες μὲν σοί γε πατὴρ καὶ πότνια μήτηρ,  </p>
        <p><a>6.155</a>  τρὶς μάκαρες δὲ κασίγνητοι: μάλα πού σφισι θυμὸς  </p>
        <p><a>6.156</a>  αἰὲν ἐυφροσύνῃσιν ἰαίνεται εἵνεκα σεῖο,  </p>
        <p><a>6.157</a>  λευσσόντων τοιόνδε θάλος χορὸν εἰσοιχνεῦσαν.  </p>
        <p><a>6.158</a>  κεῖνος δ᾽ αὖ περὶ κῆρι μακάρτατος ἔξοχον ἄλλων,  </p>
        <p><a>6.159</a>  ὅς κέ σ᾽ ἐέδνοισι βρίσας οἶκόνδ᾽ ἀγάγηται.  </p>
        <p><a>6.160</a>  οὐ γάρ πω τοιοῦτον ἴδον βροτὸν ὀφθαλμοῖσιν,  </p>
        <p><a>6.161</a>  οὔτ᾽ ἄνδρ᾽ οὔτε γυναῖκα: σέβας μ᾽ ἔχει εἰσορόωντα.  </p>
        <p><a>6.162</a>  Δήλῳ δή ποτε τοῖον Ἀπόλλωνος παρὰ βωμῷ  </p>
        <p><a>6.163</a>  φοίνικος νέον ἔρνος ἀνερχόμενον ἐνόησα:  </p>
        <p><a>6.164</a>  ἦλθον γὰρ καὶ κεῖσε, πολὺς δέ μοι ἕσπετο λαός,  </p>
        <p><a>6.165</a>  τὴν ὁδὸν ᾗ δὴ μέλλεν ἐμοὶ κακὰ κήδε᾽ ἔσεσθαι.  </p>
        <p><a>6.166</a>  ὣς δ᾽ αὔτως καὶ κεῖνο ἰδὼν ἐτεθήπεα θυμῷ  </p>
        <p><a>6.167</a>  δήν, ἐπεὶ οὔ πω τοῖον ἀνήλυθεν ἐκ δόρυ γαίης,  </p>
        <p><a>6.168</a>  ὡς σέ, γύναι, ἄγαμαί τε τέθηπά τε, δείδια δ᾽ αἰνῶς  </p>
        <p><a>6.169</a>  γούνων ἅψασθαι: χαλεπὸν δέ με πένθος ἱκάνει.  </p>
        <p><a>6.170</a>  χθιζὸς ἐεικοστῷ φύγον ἤματι οἴνοπα πόντον:  </p>
        <p><a>6.171</a>  τόφρα δέ μ᾽ αἰεὶ κῦμ᾽ ἐφόρει κραιπναί τε θύελλαι  </p>
        <p><a>6.172</a>  νήσου ἀπ᾽ Ὠγυγίης. νῦν δ᾽ ἐνθάδε κάββαλε δαίμων,  </p>
        <p><a>6.173</a>  ὄφρ᾽ ἔτι που καὶ τῇδε πάθω κακόν: οὐ γὰρ ὀίω  </p>
        <p><a>6.174</a>  παύσεσθ᾽, ἀλλ᾽ ἔτι πολλὰ θεοὶ τελέουσι πάροιθεν.  </p>
        <p><a>6.175</a>  ἀλλά, ἄνασσ᾽, ἐλέαιρε: σὲ γὰρ κακὰ πολλὰ μογήσας  </p>
        <p><a>6.176</a>  ἐς πρώτην ἱκόμην, τῶν δ᾽ ἄλλων οὔ τινα οἶδα  </p>
        <p><a>6.177</a>  ἀνθρώπων, οἳ τήνδε πόλιν καὶ γαῖαν ἔχουσιν.  </p>
        <p><a>6.178</a>  ἄστυ δέ μοι δεῖξον, δὸς δὲ ῥάκος ἀμφιβαλέσθαι,  </p>
        <p><a>6.179</a>  εἴ τί που εἴλυμα σπείρων ἔχες ἐνθάδ᾽ ἰοῦσα.  </p>
        <p><a>6.180</a>  σοὶ δὲ θεοὶ τόσα δοῖεν ὅσα φρεσὶ σῇσι μενοινᾷς,  </p>
        <p><a>6.181</a>  ἄνδρα τε καὶ οἶκον, καὶ ὁμοφροσύνην ὀπάσειαν  </p>
        <p><a>6.182</a>  ἐσθλήν: οὐ μὲν γὰρ τοῦ γε κρεῖσσον καὶ ἄρειον,  </p>
        <p><a>6.183</a>  ἢ ὅθ᾽ ὁμοφρονέοντε νοήμασιν οἶκον ἔχητον  </p>
        <p><a>6.184</a>  ἀνὴρ ἠδὲ γυνή: πόλλ᾽ ἄλγεα δυσμενέεσσι,  </p>
        <p><a>6.185</a>  χάρματα δ᾽ εὐμενέτῃσι, μάλιστα δέ τ᾽ ἔκλυον αὐτοί.  </p>
        <p><a>6.186</a>  τὸν δ᾽ αὖ Ναυσικάα λευκώλενος ἀντίον ηὔδα:  </p>
        <p><a>6.187</a>  ξεῖν᾽, ἐπεὶ οὔτε κακῷ οὔτ᾽ ἄφρονι φωτὶ ἔοικας:  </p>
        <p><a>6.188</a>  Ζεὺς δ᾽ αὐτὸς νέμει ὄλβον Ὀλύμπιος ἀνθρώποισιν,  </p>
        <p><a>6.189</a>  ἐσθλοῖς ἠδὲ κακοῖσιν, ὅπως ἐθέλῃσιν, ἑκάστῳ:  </p>
        <p><a>6.190</a>  καί που σοὶ τάδ᾽ ἔδωκε, σὲ δὲ χρὴ τετλάμεν ἔμπης.  </p>
        <p><a>6.191</a>  νῦν δ᾽, ἐπεὶ ἡμετέρην τε πόλιν καὶ γαῖαν ἱκάνεις,  </p>
        <p><a>6.192</a>  οὔτ᾽ οὖν ἐσθῆτος δευήσεαι οὔτε τευ ἄλλου,  </p>
        <p><a>6.193</a>  ὧν ἐπέοιχ᾽ ἱκέτην ταλαπείριον ἀντιάσαντα.  </p>
        <p><a>6.194</a>  ἄστυ δέ τοι δείξω, ἐρέω δέ τοι οὔνομα λαῶν.  </p>
        <p><a>6.195</a>  Φαίηκες μὲν τήνδε πόλιν καὶ γαῖαν ἔχουσιν,  </p>
        <p><a>6.196</a>  εἰμὶ δ᾽ ἐγὼ θυγάτηρ μεγαλήτορος Ἀλκινόοιο,  </p>
        <p><a>6.197</a>  τοῦ δ᾽ ἐκ Φαιήκων ἔχεται κάρτος τε βίη τε.  </p>
        <p><a>6.198</a>  ἦ ῥα καὶ ἀμφιπόλοισιν ἐυπλοκάμοισι κέλευσε:  </p>
        <p><a>6.199</a>  στῆτέ μοι, ἀμφίπολοι: πόσε φεύγετε φῶτα ἰδοῦσαι;  </p>
        <p><a>6.200</a>  ἦ μή πού τινα δυσμενέων φάσθ᾽ ἔμμεναι ἀνδρῶν;  </p>
        <p><a>6.201</a>  οὐκ ἔσθ᾽ οὗτος ἀνὴρ διερὸς βροτὸς οὐδὲ γένηται,  </p>
        <p><a>6.202</a>  ὅς κεν Φαιήκων ἀνδρῶν ἐς γαῖαν ἵκηται  </p>
        <p><a>6.203</a>  δηιοτῆτα φέρων: μάλα γὰρ φίλοι ἀθανάτοισιν.  </p>
        <p><a>6.204</a>  οἰκέομεν δ᾽ ἀπάνευθε πολυκλύστῳ ἐνὶ πόντῳ,  </p>
        <p><a>6.205</a>  ἔσχατοι, οὐδέ τις ἄμμι βροτῶν ἐπιμίσγεται ἄλλος.  </p>
        <p><a>6.206</a>  ἀλλ᾽ ὅδε τις δύστηνος ἀλώμενος ἐνθάδ᾽ ἱκάνει,  </p>
        <p><a>6.207</a>  τὸν νῦν χρὴ κομέειν: πρὸς γὰρ Διός εἰσιν ἅπαντες  </p>
        <p><a>6.208</a>  ξεῖνοί τε πτωχοί τε, δόσις δ᾽ ὀλίγη τε φίλη τε.  </p>
        <p><a>6.209</a>  ἀλλὰ δότ᾽, ἀμφίπολοι, ξείνῳ βρῶσίν τε πόσιν τε,  </p>
        <p><a>6.210</a>  λούσατέ τ᾽ ἐν ποταμῷ, ὅθ᾽ ἐπὶ σκέπας ἔστ᾽ ἀνέμοιο.  </p>
        <p><a>6.211</a>  ὣς ἔφαθ᾽, αἱ δ᾽ ἔσταν τε καὶ ἀλλήλῃσι κέλευσαν,  </p>
        <p><a>6.212</a>  κὰδ δ᾽ ἄρ᾽ Ὀδυσσῆ᾽ εἷσαν ἐπὶ σκέπας, ὡς ἐκέλευσεν  </p>
        <p><a>6.213</a>  Ναυσικάα θυγάτηρ μεγαλήτορος Ἀλκινόοιο:  </p>
        <p><a>6.214</a>  πὰρ δ᾽ ἄρα οἱ φᾶρός τε χιτῶνά τε εἵματ᾽ ἔθηκαν,  </p>
        <p><a>6.215</a>  δῶκαν δὲ χρυσέῃ ἐν ληκύθῳ ὑγρὸν ἔλαιον,  </p>
        <p><a>6.216</a>  ἤνωγον δ᾽ ἄρα μιν λοῦσθαι ποταμοῖο ῥοῇσιν.  </p>
        <p><a>6.217</a>  δή ῥα τότ᾽ ἀμφιπόλοισι μετηύδα δῖος Ὀδυσσεύς:  </p>
        <p><a>6.218</a>  ἀμφίπολοι, στῆθ᾽ οὕτω ἀπόπροθεν, ὄφρ᾽ ἐγὼ αὐτὸς  </p>
        <p><a>6.219</a>  ἅλμην ὤμοιιν ἀπολούσομαι, ἀμφὶ δ᾽ ἐλαίῳ  </p>
        <p><a>6.220</a>  χρίσομαι: ἦ γὰρ δηρὸν ἀπὸ χροός ἐστιν ἀλοιφή.  </p>
        <p><a>6.221</a>  ἄντην δ᾽ οὐκ ἂν ἐγώ γε λοέσσομαι: αἰδέομαι γὰρ  </p>
        <p><a>6.222</a>  γυμνοῦσθαι κούρῃσιν ἐυπλοκάμοισι μετελθών.  </p>
        <p><a>6.223</a>  ὣς ἔφαθ᾽, αἱ δ᾽ ἀπάνευθεν ἴσαν, εἶπον δ᾽ ἄρα κούρῃ.  </p>
        <p><a>6.224</a>  αὐτὰρ ὁ ἐκ ποταμοῦ χρόα νίζετο δῖος Ὀδυσσεὺς  </p>
        <p><a>6.225</a>  ἅλμην, ἥ οἱ νῶτα καὶ εὐρέας ἄμπεχεν ὤμους,  </p>
        <p><a>6.226</a>  ἐκ κεφαλῆς δ᾽ ἔσμηχεν ἁλὸς χνόον ἀτρυγέτοιο.  </p>
        <p><a>6.227</a>  αὐτὰρ ἐπεὶ δὴ πάντα λοέσσατο καὶ λίπ᾽ ἄλειψεν,  </p>
        <p><a>6.228</a>  ἀμφὶ δὲ εἵματα ἕσσαθ᾽ ἅ οἱ πόρε παρθένος ἀδμής,  </p>
        <p><a>6.229</a>  τὸν μὲν Ἀθηναίη θῆκεν Διὸς ἐκγεγαυῖα  </p>
        <p><a>6.230</a>  μείζονά τ᾽ εἰσιδέειν καὶ πάσσονα, κὰδ δὲ κάρητος  </p>
        <p><a>6.231</a>  οὔλας ἧκε κόμας, ὑακινθίνῳ ἄνθει ὁμοίας.  </p>
        <p><a>6.232</a>  ὡς δ᾽ ὅτε τις χρυσὸν περιχεύεται ἀργύρῳ ἀνὴρ  </p>
        <p><a>6.233</a>  ἴδρις, ὃν Ἥφαιστος δέδαεν καὶ Παλλὰς Ἀθήνη  </p>
        <p><a>6.234</a>  τέχνην παντοίην, χαρίεντα δὲ ἔργα τελείει,  </p>
        <p><a>6.235</a>  ὣς ἄρα τῷ κατέχευε χάριν κεφαλῇ τε καὶ ὤμοις.  </p>
        <p><a>6.236</a>  ἕζετ᾽ ἔπειτ᾽ ἀπάνευθε κιὼν ἐπὶ θῖνα θαλάσσης,  </p>
        <p><a>6.237</a>  κάλλεϊ καὶ χάρισι στίλβων: θηεῖτο δὲ κούρη.  </p>
        <p><a>6.238</a>  δή ῥα τότ᾽ ἀμφιπόλοισιν ἐυπλοκάμοισι μετηύδα:  </p>
        <p><a>6.239</a>  κλῦτέ μευ, ἀμφίπολοι λευκώλενοι, ὄφρα τι εἴπω.  </p>
        <p><a>6.240</a>  οὐ πάντων ἀέκητι θεῶν, οἳ Ὄλυμπον ἔχουσιν,  </p>
        <p><a>6.241</a>  Φαιήκεσσ᾽ ὅδ᾽ ἀνὴρ ἐπιμίσγεται ἀντιθέοισι:  </p>
        <p><a>6.242</a>  πρόσθεν μὲν γὰρ δή μοι ἀεικέλιος δέατ᾽ εἶναι,  </p>
        <p><a>6.243</a>  νῦν δὲ θεοῖσιν ἔοικε, τοὶ οὐρανὸν εὐρὺν ἔχουσιν.  </p>
        <p><a>6.244</a>  αἲ γὰρ ἐμοὶ τοιόσδε πόσις κεκλημένος εἴη  </p>
        <p><a>6.245</a>  ἐνθάδε ναιετάων, καὶ οἱ ἅδοι αὐτόθι μίμνειν.  </p>
        <p><a>6.246</a>  ἀλλὰ δότ᾽, ἀμφίπολοι, ξείνῳ βρῶσίν τε πόσιν τε.  </p>
        <p><a>6.247</a>  ὣς ἔφαθ᾽, αἱ δ᾽ ἄρα τῆς μάλα μὲν κλύον ἠδ᾽ ἐπίθοντο,  </p>
        <p><a>6.248</a>  πὰρ δ᾽ ἄρ᾽ Ὀδυσσῆι ἔθεσαν βρῶσίν τε πόσιν τε.  </p>
        <p><a>6.249</a>  ἦ τοι ὁ πῖνε καὶ ἦσθε πολύτλας δῖος Ὀδυσσεὺς  </p>
        <p><a>6.250</a>  ἁρπαλέως: δηρὸν γὰρ ἐδητύος ἦεν ἄπαστος.  </p>
        <p><a>6.251</a>  αὐτὰρ Ναυσικάα λευκώλενος ἄλλ᾽ ἐνόησεν:  </p>
        <p><a>6.252</a>  εἵματ᾽ ἄρα πτύξασα τίθει καλῆς ἐπ᾽ ἀπήνης,  </p>
        <p><a>6.253</a>  ζεῦξεν δ᾽ ἡμιόνους κρατερώνυχας, ἂν δ᾽ ἔβη αὐτή,  </p>
        <p><a>6.254</a>  ὤτρυνεν δ᾽ Ὀδυσῆα, ἔπος τ᾽ ἔφατ᾽ ἔκ τ᾽ ὀνόμαζεν:  </p>
        <p><a>6.255</a>  ὄρσεο δὴ νῦν, ξεῖνε, πόλινδ᾽ ἴμεν ὄφρα σε πέμψω  </p>
        <p><a>6.256</a>  πατρὸς ἐμοῦ πρὸς δῶμα δαΐφρονος, ἔνθα σέ φημι  </p>
        <p><a>6.257</a>  πάντων Φαιήκων εἰδησέμεν ὅσσοι ἄριστοι.  </p>
        <p><a>6.258</a>  ἀλλὰ μάλ᾽ ὧδ᾽ ἔρδειν, δοκέεις δέ μοι οὐκ ἀπινύσσειν:  </p>
        <p><a>6.259</a>  ὄφρ᾽ ἂν μέν κ᾽ ἀγροὺς ἴομεν καὶ ἔργ᾽ ἀνθρώπων,  </p>
        <p><a>6.260</a>  τόφρα σὺν ἀμφιπόλοισι μεθ᾽ ἡμιόνους καὶ ἄμαξαν  </p>
        <p><a>6.261</a>  καρπαλίμως ἔρχεσθαι: ἐγὼ δ᾽ ὁδὸν ἡγεμονεύσω.  </p>
        <p><a>6.262</a>  αὐτὰρ ἐπὴν πόλιος ἐπιβήομεν, ἣν πέρι πύργος  </p>
        <p><a>6.263</a>  ὑψηλός, καλὸς δὲ λιμὴν ἑκάτερθε πόληος,  </p>
        <p><a>6.264</a>  λεπτὴ δ᾽ εἰσίθμη: νῆες δ᾽ ὁδὸν ἀμφιέλισσαι  </p>
        <p><a>6.265</a>  εἰρύαται: πᾶσιν γὰρ ἐπίστιόν ἐστιν ἑκάστῳ.  </p>
        <p><a>6.266</a>  ἔνθα δέ τέ σφ᾽ ἀγορὴ καλὸν Ποσιδήιον ἀμφίς,  </p>
        <p><a>6.267</a>  ῥυτοῖσιν λάεσσι κατωρυχέεσσ᾽ ἀραρυῖα.  </p>
        <p><a>6.268</a>  ἔνθα δὲ νηῶν ὅπλα μελαινάων ἀλέγουσι,  </p>
        <p><a>6.269</a>  πείσματα καὶ σπεῖρα, καὶ ἀποξύνουσιν ἐρετμά.  </p>
        <p><a>6.270</a>  οὐ γὰρ Φαιήκεσσι μέλει βιὸς οὐδὲ φαρέτρη,  </p>
        <p><a>6.271</a>  ἀλλ᾽ ἱστοὶ καὶ ἐρετμὰ νεῶν καὶ νῆες ἐῖσαι,  </p>
        <p><a>6.272</a>  ᾗσιν ἀγαλλόμενοι πολιὴν περόωσι θάλασσαν.  </p>
        <p><a>6.273</a>  τῶν ἀλεείνω φῆμιν ἀδευκέα, μή τις ὀπίσσω  </p>
        <p><a>6.274</a>  μωμεύῃ: μάλα δ᾽ εἰσὶν ὑπερφίαλοι κατὰ δῆμον:  </p>
        <p><a>6.275</a>  καί νύ τις ὧδ᾽ εἴπῃσι κακώτερος ἀντιβολήσας:  </p>
        <p><a>6.276</a>  τίς δ᾽ ὅδε Ναυσικάᾳ ἕπεται καλός τε μέγας τε  </p>
        <p><a>6.277</a>  ξεῖνος; ποῦ δέ μιν εὗρε; πόσις νύ οἱ ἔσσεται αὐτῇ.  </p>
        <p><a>6.278</a>  ἦ τινά που πλαγχθέντα κομίσσατο ἧς ἀπὸ νηὸς  </p>
        <p><a>6.279</a>  ἀνδρῶν τηλεδαπῶν, ἐπεὶ οὔ τινες ἐγγύθεν εἰσίν:  </p>
        <p><a>6.280</a>  ἤ τίς οἱ εὐξαμένῃ πολυάρητος θεὸς ἦλθεν  </p>
        <p><a>6.281</a>  οὐρανόθεν καταβάς, ἕξει δέ μιν ἤματα πάντα.  </p>
        <p><a>6.282</a>  βέλτερον, εἰ καὐτή περ ἐποιχομένη πόσιν εὗρεν  </p>
        <p><a>6.283</a>  ἄλλοθεν: ἦ γὰρ τούσδε γ᾽ ἀτιμάζει κατὰ δῆμον  </p>
        <p><a>6.284</a>  Φαίηκας, τοί μιν μνῶνται πολέες τε καὶ ἐσθλοί.  </p>
        <p><a>6.285</a>  ὣς ἐρέουσιν, ἐμοὶ δέ κ᾽ ὀνείδεα ταῦτα γένοιτο.  </p>
        <p><a>6.286</a>  καὶ δ᾽ ἄλλῃ νεμεσῶ, ἥ τις τοιαῦτά γε ῥέζοι,  </p>
        <p><a>6.287</a>  ἥ τ᾽ ἀέκητι φίλων πατρὸς καὶ μητρὸς ἐόντων,  </p>
        <p><a>6.288</a>  ἀνδράσι μίσγηται, πρίν γ᾽ ἀμφάδιον γάμον ἐλθεῖν.  </p>
        <p><a>6.289</a>  ξεῖνε, σὺ δ᾽ ὦκ᾽ ἐμέθεν ξυνίει ἔπος, ὄφρα τάχιστα  </p>
        <p><a>6.290</a>  πομπῆς καὶ νόστοιο τύχῃς παρὰ πατρὸς ἐμοῖο.  </p>
        <p><a>6.291</a>  δήεις ἀγλαὸν ἄλσος Ἀθήνης ἄγχι κελεύθου  </p>
        <p><a>6.292</a>  αἰγείρων: ἐν δὲ κρήνη νάει, ἀμφὶ δὲ λειμών:  </p>
        <p><a>6.293</a>  ἔνθα δὲ πατρὸς ἐμοῦ τέμενος τεθαλυῖά τ᾽ ἀλωή,  </p>
        <p><a>6.294</a>  τόσσον ἀπὸ πτόλιος, ὅσσον τε γέγωνε βοήσας.  </p>
        <p><a>6.295</a>  ἔνθα καθεζόμενος μεῖναι χρόνον, εἰς ὅ κεν ἡμεῖς  </p>
        <p><a>6.296</a>  ἄστυδε ἔλθωμεν καὶ ἱκώμεθα δώματα πατρός.  </p>
        <p><a>6.297</a>  αὐτὰρ ἐπὴν ἡμέας ἔλπῃ ποτὶ δώματ᾽ ἀφῖχθαι,  </p>
        <p><a>6.298</a>  καὶ τότε Φαιήκων ἴμεν ἐς πόλιν ἠδ᾽ ἐρέεσθαι  </p>
        <p><a>6.299</a>  δώματα πατρὸς ἐμοῦ μεγαλήτορος Ἀλκινόοιο.  </p>
        <p><a>6.300</a>  ῥεῖα δ᾽ ἀρίγνωτ᾽ ἐστί, καὶ ἂν πάϊς ἡγήσαιτο  </p>
        <p><a>6.301</a>  νήπιος: οὐ μὲν γάρ τι ἐοικότα τοῖσι τέτυκται  </p>
        <p><a>6.302</a>  δώματα Φαιήκων, οἷος δόμος Ἀλκινόοιο  </p>
        <p><a>6.303</a>  ἥρωος. ἀλλ᾽ ὁπότ᾽ ἄν σε δόμοι κεκύθωσι καὶ αὐλή,  </p>
        <p><a>6.304</a>  ὦκα μάλα μεγάροιο διελθέμεν, ὄφρ᾽ ἂν ἵκηαι  </p>
        <p><a>6.305</a>  μητέρ᾽ ἐμήν: ἡ δ᾽ ἧσται ἐπ᾽ ἐσχάρῃ ἐν πυρὸς αὐγῇ,  </p>
        <p><a>6.306</a>  ἠλάκατα στρωφῶσ᾽ ἁλιπόρφυρα, θαῦμα ἰδέσθαι,  </p>
        <p><a>6.307</a>  κίονι κεκλιμένη: δμωαὶ δέ οἱ εἵατ᾽ ὄπισθεν.  </p>
        <p><a>6.308</a>  ἔνθα δὲ πατρὸς ἐμοῖο θρόνος ποτικέκλιται αὐτῇ,  </p>
        <p><a>6.309</a>  τῷ ὅ γε οἰνοποτάζει ἐφήμενος ἀθάνατος ὥς.  </p>
        <p><a>6.310</a>  τὸν παραμειψάμενος μητρὸς περὶ γούνασι χεῖρας  </p>
        <p><a>6.311</a>  βάλλειν ἡμετέρης, ἵνα νόστιμον ἦμαρ ἴδηαι  </p>
        <p><a>6.312</a>  χαίρων καρπαλίμως, εἰ καὶ μάλα τηλόθεν ἐσσί.  </p>
        <p><a>6.313</a>  εἴ κέν τοι κείνη γε φίλα φρονέῃσ᾽ ἐνὶ θυμῷ,  </p>
        <p><a>6.314</a>  ἐλπωρή τοι ἔπειτα φίλους τ᾽ ἰδέειν καὶ ἱκέσθαι  </p>
        <p><a>6.315</a>  οἶκον ἐυκτίμενον καὶ σὴν ἐς πατρίδα γαῖαν.  </p>
        <p><a>6.316</a>  ὣς ἄρα φωνήσασ᾽ ἵμασεν μάστιγι φαεινῇ  </p>
        <p><a>6.317</a>  ἡμιόνους: αἱ δ᾽ ὦκα λίπον ποταμοῖο ῥέεθρα.  </p>
        <p><a>6.318</a>  αἱ δ᾽ ἐὺ μὲν τρώχων, ἐὺ δὲ πλίσσοντο πόδεσσιν:  </p>
        <p><a>6.319</a>  ἡ δὲ μάλ᾽ ἡνιόχευεν, ὅπως ἅμ᾽ ἑποίατο πεζοὶ  </p>
        <p><a>6.320</a>  ἀμφίπολοί τ᾽ Ὀδυσεύς τε, νόῳ δ᾽ ἐπέβαλλεν ἱμάσθλην.  </p>
        <p><a>6.321</a>  δύσετό τ᾽ ἠέλιος καὶ τοὶ κλυτὸν ἄλσος ἵκοντο  </p>
        <p><a>6.322</a>  ἱρὸν Ἀθηναίης, ἵν᾽ ἄρ᾽ ἕζετο δῖος Ὀδυσσεύς.  </p>
        <p><a>6.323</a>  αὐτίκ᾽ ἔπειτ᾽ ἠρᾶτο Διὸς κούρῃ μεγάλοιο:  </p>
        <p><a>6.324</a>  κλῦθί μευ, αἰγιόχοιο Διὸς τέκος, Ἀτρυτώνη:  </p>
        <p><a>6.325</a>  νῦν δή πέρ μευ ἄκουσον, ἐπεὶ πάρος οὔ ποτ᾽ ἄκουσας  </p>
        <p><a>6.326</a>  ῥαιομένου, ὅτε μ᾽ ἔρραιε κλυτὸς ἐννοσίγαιος.  </p>
        <p><a>6.327</a>  δός μ᾽ ἐς Φαίηκας φίλον ἐλθεῖν ἠδ᾽ ἐλεεινόν.  </p>
        <p><a>6.328</a>  ὣς ἔφατ᾽ εὐχόμενος, τοῦ δ᾽ ἔκλυε Παλλὰς Ἀθήνη.  </p>
        <p><a>6.329</a>  αὐτῷ δ᾽ οὔ πω φαίνετ᾽ ἐναντίη: αἴδετο γάρ ῥα  </p>
        <p><a>6.330</a>  πατροκασίγνητον: ὁ δ᾽ ἐπιζαφελῶς μενέαινεν  </p>
        <p><a>6.331</a>  ἀντιθέῳ Ὀδυσῆι πάρος ἣν γαῖαν ἱκέσθαι.  </p>
    </div>
    <div class="bk">
        <h4 class="latin">ΟΔΥΣΣΕΙΑΣ η</h4>
        <p><a>7.1</a>  ὧς ὁ μὲν ἔνθ᾽ ἠρᾶτο πολύτλας δῖος Ὀδυσσεύς,  </p>
        <p><a>7.2</a>  κούρην δὲ προτὶ ἄστυ φέρεν μένος ἡμιόνοιιν.  </p>
        <p><a>7.3</a>  ἡ δ᾽ ὅτε δὴ οὗ πατρὸς ἀγακλυτὰ δώμαθ᾽ ἵκανε,  </p>
        <p><a>7.4</a>  στῆσεν ἄρ᾽ ἐν προθύροισι, κασίγνητοι δέ μιν ἀμφὶς  </p>
        <p><a>7.5</a>  ἵσταντ᾽ ἀθανάτοις ἐναλίγκιοι, οἵ ῥ᾽ ὑπ᾽ ἀπήνης  </p>
        <p><a>7.6</a>  ἡμιόνους ἔλυον ἐσθῆτά τε ἔσφερον εἴσω.  </p>
        <p><a>7.7</a>  αὐτὴ δ᾽ ἐς θάλαμον ἑὸν ἤιε: δαῖε δέ οἱ πῦρ  </p>
        <p><a>7.8</a>  γρῆυς Ἀπειραίη, θαλαμηπόλος Εὐρυμέδουσα,  </p>
        <p><a>7.9</a>  τήν ποτ᾽ Ἀπείρηθεν νέες ἤγαγον ἀμφιέλισσαι:  </p>
        <p><a>7.10</a>  Ἀλκινόῳ δ᾽ αὐτὴν γέρας ἔξελον, οὕνεκα πᾶσιν  </p>
        <p><a>7.11</a>  Φαιήκεσσιν ἄνασσε, θεοῦ δ᾽ ὣς δῆμος ἄκουεν:  </p>
        <p><a>7.12</a>  ἣ τρέφε Ναυσικάαν λευκώλενον ἐν μεγάροισιν.  </p>
        <p><a>7.13</a>  ἥ οἱ πῦρ ἀνέκαιε καὶ εἴσω δόρπον ἐκόσμει.  </p>
        <p><a>7.14</a>  καὶ τότ᾽ Ὀδυσσεὺς ὦρτο πόλινδ᾽ ἴμεν: ἀμφὶ δ᾽ Ἀθήνη  </p>
        <p><a>7.15</a>  πολλὴν ἠέρα χεῦε φίλα φρονέουσ᾽ Ὀδυσῆι,  </p>
        <p><a>7.16</a>  μή τις Φαιήκων μεγαθύμων ἀντιβολήσας  </p>
        <p><a>7.17</a>  κερτομέοι τ᾽ ἐπέεσσι καὶ ἐξερέοιθ᾽ ὅτις εἴη.  </p>
        <p><a>7.18</a>  ἀλλ᾽ ὅτε δὴ ἄρ᾽ ἔμελλε πόλιν δύσεσθαι ἐραννήν,  </p>
        <p><a>7.19</a>  ἔνθα οἱ ἀντεβόλησε θεά, γλαυκῶπις Ἀθήνη,  </p>
        <p><a>7.20</a>  παρθενικῇ ἐικυῖα νεήνιδι, κάλπιν ἐχούσῃ.  </p>
        <p><a>7.21</a>  στῆ δὲ πρόσθ᾽ αὐτοῦ, ὁ δ᾽ ἀνείρετο δῖος Ὀδυσσεύς:  </p>
        <p><a>7.22</a>  ὦ τέκος, οὐκ ἄν μοι δόμον ἀνέρος ἡγήσαιο  </p>
        <p><a>7.23</a>  Ἀλκινόου, ὃς τοῖσδε μετ᾽ ἀνθρώποισι ἀνάσσει;  </p>
        <p><a>7.24</a>  καὶ γὰρ ἐγὼ ξεῖνος ταλαπείριος ἐνθάδ᾽ ἱκάνω  </p>
        <p><a>7.25</a>  τηλόθεν ἐξ ἀπίης γαίης: τῷ οὔ τινα οἶδα  </p>
        <p><a>7.26</a>  ἀνθρώπων, οἳ τήνδε πόλιν καὶ γαῖαν ἔχουσιν.  </p>
        <p><a>7.27</a>  τὸν δ᾽ αὖτε προσέειπε θεά, γλαυκῶπις Ἀθήνη:  </p>
        <p><a>7.28</a>  τοιγὰρ ἐγώ τοι, ξεῖνε πάτερ, δόμον, ὅν με κελεύεις,  </p>
        <p><a>7.29</a>  δείξω, ἐπεί μοι πατρὸς ἀμύμονος ἐγγύθι ναίει.  </p>
        <p><a>7.30</a>  ἀλλ᾽ ἴθι σιγῇ τοῖον, ἐγὼ δ᾽ ὁδὸν ἡγεμονεύσω,  </p>
        <p><a>7.31</a>  μηδέ τιν᾽ ἀνθρώπων προτιόσσεο μηδ᾽ ἐρέεινε.  </p>
        <p><a>7.32</a>  οὐ γὰρ ξείνους οἵδε μάλ᾽ ἀνθρώπους ἀνέχονται,  </p>
        <p><a>7.33</a>  οὐδ᾽ ἀγαπαζόμενοι φιλέουσ᾽ ὅς κ᾽ ἄλλοθεν ἔλθῃ.  </p>
        <p><a>7.34</a>  νηυσὶ θοῇσιν τοί γε πεποιθότες ὠκείῃσι  </p>
        <p><a>7.35</a>  λαῖτμα μέγ᾽ ἐκπερόωσιν, ἐπεί σφισι δῶκ᾽ ἐνοσίχθων:  </p>
        <p><a>7.36</a>  τῶν νέες ὠκεῖαι ὡς εἰ πτερὸν ἠὲ νόημα.  </p>
        <p><a>7.37</a>  ὣς ἄρα φωνήσασ᾽ ἡγήσατο Παλλὰς Ἀθήνη  </p>
        <p><a>7.38</a>  καρπαλίμως: ὁ δ᾽ ἔπειτα μετ᾽ ἴχνια βαῖνε θεοῖο.  </p>
        <p><a>7.39</a>  τὸν δ᾽ ἄρα Φαίηκες ναυσικλυτοὶ οὐκ ἐνόησαν  </p>
        <p><a>7.40</a>  ἐρχόμενον κατὰ ἄστυ διὰ σφέας: οὐ γὰρ Ἀθήνη  </p>
        <p><a>7.41</a>  εἴα ἐυπλόκαμος, δεινὴ θεός, ἥ ῥά οἱ ἀχλὺν  </p>
        <p><a>7.42</a>  θεσπεσίην κατέχευε φίλα φρονέουσ᾽ ἐνὶ θυμῷ.  </p>
        <p><a>7.43</a>  θαύμαζεν δ᾽ Ὀδυσεὺς λιμένας καὶ νῆας ἐίσας  </p>
        <p><a>7.44</a>  αὐτῶν θ᾽ ἡρώων ἀγορὰς καὶ τείχεα μακρὰ  </p>
        <p><a>7.45</a>  ὑψηλά, σκολόπεσσιν ἀρηρότα, θαῦμα ἰδέσθαι.  </p>
        <p><a>7.46</a>  ἀλλ᾽ ὅτε δὴ βασιλῆος ἀγακλυτὰ δώμαθ᾽ ἵκοντο,  </p>
        <p><a>7.47</a>  τοῖσι δὲ μύθων ἦρχε θεά, γλαυκῶπις Ἀθήνη:  </p>
        <p><a>7.48</a>  οὗτος δή τοι, ξεῖνε πάτερ, δόμος, ὅν με κελεύεις  </p>
        <p><a>7.49</a>  πεφραδέμεν: δήεις δὲ διοτρεφέας βασιλῆας  </p>
        <p><a>7.50</a>  δαίτην δαινυμένους: σὺ δ᾽ ἔσω κίε, μηδέ τι θυμῷ  </p>
        <p><a>7.51</a>  τάρβει: θαρσαλέος γὰρ ἀνὴρ ἐν πᾶσιν ἀμείνων  </p>
        <p><a>7.52</a>  ἔργοισιν τελέθει, εἰ καί ποθεν ἄλλοθεν ἔλθοι.  </p>
        <p><a>7.53</a>  δέσποιναν μὲν πρῶτα κιχήσεαι ἐν μεγάροισιν:  </p>
        <p><a>7.54</a>  Ἀρήτη δ᾽ ὄνομ᾽ ἐστὶν ἐπώνυμον, ἐκ δὲ τοκήων  </p>
        <p><a>7.55</a>  τῶν αὐτῶν οἵ περ τέκον Ἀλκίνοον βασιλῆα.  </p>
        <p><a>7.56</a>  Ναυσίθοον μὲν πρῶτα Ποσειδάων ἐνοσίχθων  </p>
        <p><a>7.57</a>  γείνατο καὶ Περίβοια, γυναικῶν εἶδος ἀρίστη,  </p>
        <p><a>7.58</a>  ὁπλοτάτη θυγάτηρ μεγαλήτορος Εὐρυμέδοντος,  </p>
        <p><a>7.59</a>  ὅς ποθ᾽ ὑπερθύμοισι Γιγάντεσσιν βασίλευεν.  </p>
        <p><a>7.60</a>  ἀλλ᾽ ὁ μὲν ὤλεσε λαὸν ἀτάσθαλον, ὤλετο δ᾽ αὐτός:  </p>
        <p><a>7.61</a>  τῇ δὲ Ποσειδάων ἐμίγη καὶ ἐγείνατο παῖδα  </p>
        <p><a>7.62</a>  Ναυσίθοον μεγάθυμον, ὃς ἐν Φαίηξιν ἄνασσε:  </p>
        <p><a>7.63</a>  Ναυσίθοος δ᾽ ἔτεκεν Ῥηξήνορά τ᾽ Ἀλκίνοόν τε.  </p>
        <p><a>7.64</a>  τὸν μὲν ἄκουρον ἐόντα βάλ᾽ ἀργυρότοξος Ἀπόλλων  </p>
        <p><a>7.65</a>  νυμφίον ἐν μεγάρῳ, μίαν οἴην παῖδα λιπόντα  </p>
        <p><a>7.66</a>  Ἀρήτην: τὴν δ᾽ Ἀλκίνοος ποιήσατ᾽ ἄκοιτιν,  </p>
        <p><a>7.67</a>  καί μιν ἔτισ᾽, ὡς οὔ τις ἐπὶ χθονὶ τίεται ἄλλη,  </p>
        <p><a>7.68</a>  ὅσσαι νῦν γε γυναῖκες ὑπ᾽ ἀνδράσιν οἶκον ἔχουσιν.  </p>
        <p><a>7.69</a>  ὣς κείνη περὶ κῆρι τετίμηταί τε καὶ ἔστιν  </p>
        <p><a>7.70</a>  ἔκ τε φίλων παίδων ἔκ τ᾽ αὐτοῦ Ἀλκινόοιο  </p>
        <p><a>7.71</a>  καὶ λαῶν, οἵ μίν ῥα θεὸν ὣς εἰσορόωντες  </p>
        <p><a>7.72</a>  δειδέχαται μύθοισιν, ὅτε στείχῃσ᾽ ἀνὰ ἄστυ.  </p>
        <p><a>7.73</a>  οὐ μὲν γάρ τι νόου γε καὶ αὐτὴ δεύεται ἐσθλοῦ:  </p>
        <p><a>7.74</a>  ᾗσι τ᾽ ἐὺ φρονέῃσι καὶ ἀνδράσι νείκεα λύει.  </p>
        <p><a>7.75</a>  εἴ κέν τοι κείνη γε φίλα φρονέῃσ᾽ ἐνὶ θυμῷ,  </p>
        <p><a>7.76</a>  ἐλπωρή τοι ἔπειτα φίλους τ᾽ ἰδέειν καὶ ἱκέσθαι  </p>
        <p><a>7.77</a>  οἶκον ἐς ὑψόροφον καὶ σὴν ἐς πατρίδα γαῖαν.  </p>
        <p><a>7.78</a>  ὣς ἄρα φωνήσασ᾽ ἀπέβη γλαυκῶπις Ἀθήνη  </p>
        <p><a>7.79</a>  πόντον ἐπ᾽ ἀτρύγετον, λίπε δὲ Σχερίην ἐρατεινήν,  </p>
        <p><a>7.80</a>  ἵκετο δ᾽ ἐς Μαραθῶνα καὶ εὐρυάγυιαν Ἀθήνην,  </p>
        <p><a>7.81</a>  δῦνε δ᾽ Ἐρεχθῆος πυκινὸν δόμον. αὐτὰρ Ὀδυσσεὺς  </p>
        <p><a>7.82</a>  Ἀλκινόου πρὸς δώματ᾽ ἴε κλυτά: πολλὰ δέ οἱ κῆρ  </p>
        <p><a>7.83</a>  ὥρμαιν᾽ ἱσταμένῳ, πρὶν χάλκεον οὐδὸν ἱκέσθαι.  </p>
        <p><a>7.84</a>  ὥς τε γὰρ ἠελίου αἴγλη πέλεν ἠὲ σελήνης  </p>
        <p><a>7.85</a>  δῶμα καθ᾽ ὑψερεφὲς μεγαλήτορος Ἀλκινόοιο.  </p>
        <p><a>7.86</a>  χάλκεοι μὲν γὰρ τοῖχοι ἐληλέδατ᾽ ἔνθα καὶ ἔνθα,  </p>
        <p><a>7.87</a>  ἐς μυχὸν ἐξ οὐδοῦ, περὶ δὲ θριγκὸς κυάνοιο:  </p>
        <p><a>7.88</a>  χρύσειαι δὲ θύραι πυκινὸν δόμον ἐντὸς ἔεργον:  </p>
        <p><a>7.89</a>  σταθμοὶ δ᾽ ἀργύρεοι ἐν χαλκέῳ ἕστασαν οὐδῷ,  </p>
        <p><a>7.90</a>  ἀργύρεον δ᾽ ἐφ᾽ ὑπερθύριον, χρυσέη δὲ κορώνη.  </p>
        <p><a>7.91</a>  χρύσειοι δ᾽ ἑκάτερθε καὶ ἀργύρεοι κύνες ἦσαν,  </p>
        <p><a>7.92</a>  οὓς Ἥφαιστος ἔτευξεν ἰδυίῃσι πραπίδεσσι  </p>
        <p><a>7.93</a>  δῶμα φυλασσέμεναι μεγαλήτορος Ἀλκινόοιο,  </p>
        <p><a>7.94</a>  ἀθανάτους ὄντας καὶ ἀγήρως ἤματα πάντα.  </p>
        <p><a>7.95</a>  ἐν δὲ θρόνοι περὶ τοῖχον ἐρηρέδατ᾽ ἔνθα καὶ ἔνθα,  </p>
        <p><a>7.96</a>  ἐς μυχὸν ἐξ οὐδοῖο διαμπερές, ἔνθ᾽ ἐνὶ πέπλοι  </p>
        <p><a>7.97</a>  λεπτοὶ ἐύννητοι βεβλήατο, ἔργα γυναικῶν.  </p>
        <p><a>7.98</a>  ἔνθα δὲ Φαιήκων ἡγήτορες ἑδριόωντο  </p>
        <p><a>7.99</a>  πίνοντες καὶ ἔδοντες: ἐπηετανὸν γὰρ ἔχεσκον.  </p>
        <p><a>7.100</a>  χρύσειοι δ᾽ ἄρα κοῦροι ἐυδμήτων ἐπὶ βωμῶν  </p>
        <p><a>7.101</a>  ἕστασαν αἰθομένας δαΐδας μετὰ χερσὶν ἔχοντες,  </p>
        <p><a>7.102</a>  φαίνοντες νύκτας κατὰ δώματα δαιτυμόνεσσι.  </p>
        <p><a>7.103</a>  πεντήκοντα δέ οἱ δμωαὶ κατὰ δῶμα γυναῖκες  </p>
        <p><a>7.104</a>  αἱ μὲν ἀλετρεύουσι μύλῃς ἔπι μήλοπα καρπόν,  </p>
        <p><a>7.105</a>  αἱ δ᾽ ἱστοὺς ὑφόωσι καὶ ἠλάκατα στρωφῶσιν  </p>
        <p><a>7.106</a>  ἥμεναι, οἷά τε φύλλα μακεδνῆς αἰγείροιο:  </p>
        <p><a>7.107</a>  καιρουσσέων δ᾽ ὀθονέων ἀπολείβεται ὑγρὸν ἔλαιον.  </p>
        <p><a>7.108</a>  ὅσσον Φαίηκες περὶ πάντων ἴδριες ἀνδρῶν  </p>
        <p><a>7.109</a>  νῆα θοὴν ἐνὶ πόντῳ ἐλαυνέμεν, ὣς δὲ γυναῖκες  </p>
        <p><a>7.110</a>  ἱστῶν τεχνῆσσαι: πέρι γάρ σφισι δῶκεν Ἀθήνη  </p>
        <p><a>7.111</a>  ἔργα τ᾽ ἐπίστασθαι περικαλλέα καὶ φρένας ἐσθλάς.  </p>
        <p><a>7.112</a>  ἔκτοσθεν δ᾽ αὐλῆς μέγας ὄρχατος ἄγχι θυράων  </p>
        <p><a>7.113</a>  τετράγυος: περὶ δ᾽ ἕρκος ἐλήλαται ἀμφοτέρωθεν.  </p>
        <p><a>7.114</a>  ἔνθα δὲ δένδρεα μακρὰ πεφύκασι τηλεθόωντα,  </p>
        <p><a>7.115</a>  ὄγχναι καὶ ῥοιαὶ καὶ μηλέαι ἀγλαόκαρποι  </p>
        <p><a>7.116</a>  συκέαι τε γλυκεραὶ καὶ ἐλαῖαι τηλεθόωσαι.  </p>
        <p><a>7.117</a>  τάων οὔ ποτε καρπὸς ἀπόλλυται οὐδ᾽ ἀπολείπει  </p>
        <p><a>7.118</a>  χείματος οὐδὲ θέρευς, ἐπετήσιος: ἀλλὰ μάλ᾽ αἰεὶ  </p>
        <p><a>7.119</a>  Ζεφυρίη πνείουσα τὰ μὲν φύει, ἄλλα δὲ πέσσει.  </p>
        <p><a>7.120</a>  ὄγχνη ἐπ᾽ ὄγχνῃ γηράσκει, μῆλον δ᾽ ἐπὶ μήλῳ,  </p>
        <p><a>7.121</a>  αὐτὰρ ἐπὶ σταφυλῇ σταφυλή, σῦκον δ᾽ ἐπὶ σύκῳ.  </p>
        <p><a>7.122</a>  ἔνθα δέ οἱ πολύκαρπος ἀλωὴ ἐρρίζωται,  </p>
        <p><a>7.123</a>  τῆς ἕτερον μὲν θειλόπεδον λευρῷ ἐνὶ χώρῳ  </p>
        <p><a>7.124</a>  τέρσεται ἠελίῳ, ἑτέρας δ᾽ ἄρα τε τρυγόωσιν,  </p>
        <p><a>7.125</a>  ἄλλας δὲ τραπέουσι: πάροιθε δέ τ᾽ ὄμφακές εἰσιν  </p>
        <p><a>7.126</a>  ἄνθος ἀφιεῖσαι, ἕτεραι δ᾽ ὑποπερκάζουσιν.  </p>
        <p><a>7.127</a>  ἔνθα δὲ κοσμηταὶ πρασιαὶ παρὰ νείατον ὄρχον  </p>
        <p><a>7.128</a>  παντοῖαι πεφύασιν, ἐπηετανὸν γανόωσαι:  </p>
        <p><a>7.129</a>  ἐν δὲ δύω κρῆναι ἡ μέν τ᾽ ἀνὰ κῆπον ἅπαντα  </p>
        <p><a>7.130</a>  σκίδναται, ἡ δ᾽ ἑτέρωθεν ὑπ᾽ αὐλῆς οὐδὸν ἵησι  </p>
        <p><a>7.131</a>  πρὸς δόμον ὑψηλόν, ὅθεν ὑδρεύοντο πολῖται.  </p>
        <p><a>7.132</a>  τοῖ᾽ ἄρ᾽ ἐν Ἀλκινόοιο θεῶν ἔσαν ἀγλαὰ δῶρα.  </p>
        <p><a>7.133</a>  ἔνθα στὰς θηεῖτο πολύτλας δῖος Ὀδυσσεύς.  </p>
        <p><a>7.134</a>  αὐτὰρ ἐπεὶ δὴ πάντα ἑῷ θηήσατο θυμῷ,  </p>
        <p><a>7.135</a>  καρπαλίμως ὑπὲρ οὐδὸν ἐβήσετο δώματος εἴσω.  </p>
        <p><a>7.136</a>  εὗρε δὲ Φαιήκων ἡγήτορας ἠδὲ μέδοντας  </p>
        <p><a>7.137</a>  σπένδοντας δεπάεσσιν ἐυσκόπῳ ἀργεϊφόντῃ,  </p>
        <p><a>7.138</a>  ᾧ πυμάτῳ σπένδεσκον, ὅτε μνησαίατο κοίτου.  </p>
        <p><a>7.139</a>  αὐτὰρ ὁ βῆ διὰ δῶμα πολύτλας δῖος Ὀδυσσεὺς  </p>
        <p><a>7.140</a>  πολλὴν ἠέρ᾽ ἔχων, ἥν οἱ περίχευεν Ἀθήνη,  </p>
        <p><a>7.141</a>  ὄφρ᾽ ἵκετ᾽ Ἀρήτην τε καὶ Ἀλκίνοον βασιλῆα.  </p>
        <p><a>7.142</a>  ἀμφὶ δ᾽ ἄρ᾽ Ἀρήτης βάλε γούνασι χεῖρας Ὀδυσσεύς,  </p>
        <p><a>7.143</a>  καὶ τότε δή ῥ᾽ αὐτοῖο πάλιν χύτο θέσφατος ἀήρ.  </p>
        <p><a>7.144</a>  οἱ δ᾽ ἄνεῳ ἐγένοντο, δόμον κάτα φῶτα ἰδόντες:  </p>
        <p><a>7.145</a>  θαύμαζον δ᾽ ὁρόωντες.  ὁ δὲ λιτάνευεν Ὀδυσσεύς:  </p>
        <p><a>7.146</a>  Ἀρήτη, θύγατερ Ῥηξήνορος ἀντιθέοιο,  </p>
        <p><a>7.147</a>  σόν τε πόσιν σά τε γούναθ᾽ ἱκάνω πολλὰ μογήσας  </p>
        <p><a>7.148</a>  τούσδε τε δαιτυμόνας: τοῖσιν θεοὶ ὄλβια δοῖεν  </p>
        <p><a>7.149</a>  ζωέμεναι, καὶ παισὶν ἐπιτρέψειεν ἕκαστος  </p>
        <p><a>7.150</a>  κτήματ᾽ ἐνὶ μεγάροισι γέρας θ᾽ ὅ τι δῆμος ἔδωκεν:  </p>
        <p><a>7.151</a>  αὐτὰρ ἐμοὶ πομπὴν ὀτρύνετε πατρίδ᾽ ἱκέσθαι  </p>
        <p><a>7.152</a>  θᾶσσον, ἐπεὶ δὴ δηθὰ φίλων ἄπο πήματα πάσχω.  </p>
        <p><a>7.153</a>  ὣς εἰπὼν κατ᾽ ἄρ᾽ ἕζετ᾽ ἐπ᾽ ἐσχάρῃ ἐν κονίῃσιν  </p>
        <p><a>7.154</a>  πὰρ πυρί: οἱ δ᾽ ἄρα πάντες ἀκὴν ἐγένοντο σιωπῇ.  </p>
        <p><a>7.155</a>  ὀψὲ δὲ δὴ μετέειπε γέρων ἥρως Ἐχένηος,  </p>
        <p><a>7.156</a>  ὃς δὴ Φαιήκων ἀνδρῶν προγενέστερος ἦεν  </p>
        <p><a>7.157</a>  καὶ μύθοισι κέκαστο, παλαιά τε πολλά τε εἰδώς:  </p>
        <p><a>7.158</a>  ὅ σφιν ἐὺ φρονέων ἀγορήσατο καὶ μετέειπεν:  </p>
        <p><a>7.159</a>  Ἀλκίνο᾽, οὐ μέν τοι τόδε κάλλιον, οὐδὲ ἔοικε,  </p>
        <p><a>7.160</a>  ξεῖνον μὲν χαμαὶ ἧσθαι ἐπ᾽ ἐσχάρῃ ἐν κονίῃσιν,  </p>
        <p><a>7.161</a>  οἵδε δὲ σὸν μῦθον ποτιδέγμενοι ἰσχανόωνται.  </p>
        <p><a>7.162</a>  ἄλλ᾽ ἄγε δὴ ξεῖνον μὲν ἐπὶ θρόνου ἀργυροήλου  </p>
        <p><a>7.163</a>  εἷσον ἀναστήσας, σὺ δὲ κηρύκεσσι κέλευσον  </p>
        <p><a>7.164</a>  οἶνον ἐπικρῆσαι, ἵνα καὶ Διὶ τερπικεραύνῳ  </p>
        <p><a>7.165</a>  σπείσομεν, ὅς θ᾽ ἱκέτῃσιν ἅμ᾽ αἰδοίοισιν ὀπηδεῖ:  </p>
        <p><a>7.166</a>  δόρπον δὲ ξείνῳ ταμίη δότω ἔνδον ἐόντων.  </p>
        <p><a>7.167</a>  αὐτὰρ ἐπεὶ τό γ᾽ ἄκουσ᾽ ἱερὸν μένος Ἀλκινόοιο,  </p>
        <p><a>7.168</a>  χειρὸς ἑλὼν Ὀδυσῆα δαΐφρονα ποικιλομήτην  </p>
        <p><a>7.169</a>  ὦρσεν ἀπ᾽ ἐσχαρόφιν καὶ ἐπὶ θρόνου εἷσε φαεινοῦ,  </p>
        <p><a>7.170</a>  υἱὸν ἀναστήσας ἀγαπήνορα Λαοδάμαντα,  </p>
        <p><a>7.171</a>  ὅς οἱ πλησίον ἷζε, μάλιστα δέ μιν φιλέεσκεν.  </p>
        <p><a>7.172</a>  χέρνιβα δ᾽ ἀμφίπολος προχόῳ ἐπέχευε φέρουσα  </p>
        <p><a>7.173</a>  καλῇ χρυσείῃ ὑπὲρ ἀργυρέοιο λέβητος,  </p>
        <p><a>7.174</a>  νίψασθαι: παρὰ δὲ ξεστὴν ἐτάνυσσε τράπεζαν.  </p>
        <p><a>7.175</a>  σῖτον δ᾽ αἰδοίη ταμίη παρέθηκε φέρουσα,  </p>
        <p><a>7.176</a>  εἴδατα πόλλ᾽ ἐπιθεῖσα, χαριζομένη παρεόντων.  </p>
        <p><a>7.177</a>  αὐτὰρ ὁ πῖνε καὶ ἦσθε πολύτλας δῖος Ὀδυσσεύς.  </p>
        <p><a>7.178</a>  καὶ τότε κήρυκα προσέφη μένος Ἀλκινόοιο:  </p>
        <p><a>7.179</a>  Ποντόνοε, κρητῆρα κερασσάμενος μέθυ νεῖμον  </p>
        <p><a>7.180</a>  πᾶσιν ἀνὰ μέγαρον, ἵνα καὶ Διὶ τερπικεραύνῳ  </p>
        <p><a>7.181</a>  σπείσομεν, ὅς θ᾽ ἱκέτῃσιν ἅμ᾽ αἰδοίοισιν ὀπηδεῖ.  </p>
        <p><a>7.182</a>  ὣς φάτο, Ποντόνοος δὲ μελίφρονα οἶνον ἐκίρνα,  </p>
        <p><a>7.183</a>  νώμησεν δ᾽ ἄρα πᾶσιν ἐπαρξάμενος δεπάεσσιν.  </p>
        <p><a>7.184</a>  αὐτὰρ ἐπεὶ σπεῖσάν τ᾽ ἔπιόν θ᾽, ὅσον ἤθελε θυμός,  </p>
        <p><a>7.185</a>  τοῖσιν δ᾽ Ἀλκίνοος ἀγορήσατο καὶ μετέειπε:  </p>
        <p><a>7.186</a>  κέκλυτε, Φαιήκων ἡγήτορες ἠδὲ μέδοντες  </p>
        <p><a>7.187</a>  ὄφρ᾽ εἴπω τά με θυμὸς ἐνὶ στήθεσσι κελεύει.  </p>
        <p><a>7.188</a>  νῦν μὲν δαισάμενοι κατακείετε οἴκαδ᾽ ἰόντες:  </p>
        <p><a>7.189</a>  ἠῶθεν δὲ γέροντας ἐπὶ πλέονας καλέσαντες  </p>
        <p><a>7.190</a>  ξεῖνον ἐνὶ μεγάροις ξεινίσσομεν ἠδὲ θεοῖσιν  </p>
        <p><a>7.191</a>  ῥέξομεν ἱερὰ καλά, ἔπειτα δὲ καὶ περὶ πομπῆς  </p>
        <p><a>7.192</a>  μνησόμεθ᾽, ὥς χ᾽ ὁ ξεῖνος ἄνευθε πόνου καὶ ἀνίης  </p>
        <p><a>7.193</a>  πομπῇ ὑφ᾽ ἡμετέρῃ ἣν πατρίδα γαῖαν ἵκηται  </p>
        <p><a>7.194</a>  χαίρων καρπαλίμως, εἰ καὶ μάλα τηλόθεν ἐστί,  </p>
        <p><a>7.195</a>  μηδέ τι μεσσηγύς γε κακὸν καὶ πῆμα πάθῃσι,  </p>
        <p><a>7.196</a>  πρίν γε τὸν ἧς γαίης ἐπιβήμεναι: ἔνθα δ᾽ ἔπειτα  </p>
        <p><a>7.197</a>  πείσεται, ἅσσα οἱ αἶσα κατὰ κλῶθές τε βαρεῖαι  </p>
        <p><a>7.198</a>  γιγνομένῳ νήσαντο λίνῳ, ὅτε μιν τέκε μήτηρ.  </p>
        <p><a>7.199</a>  εἰ δέ τις ἀθανάτων γε κατ᾽ οὐρανοῦ εἰλήλουθεν,  </p>
        <p><a>7.200</a>  ἄλλο τι δὴ τόδ᾽ ἔπειτα θεοὶ περιμηχανόωνται.  </p>
        <p><a>7.201</a>  αἰεὶ γὰρ τὸ πάρος γε θεοὶ φαίνονται ἐναργεῖς  </p>
        <p><a>7.202</a>  ἡμῖν, εὖτ᾽ ἔρδωμεν ἀγακλειτὰς ἑκατόμβας,  </p>
        <p><a>7.203</a>  δαίνυνταί τε παρ᾽ ἄμμι καθήμενοι ἔνθα περ ἡμεῖς.  </p>
        <p><a>7.204</a>  εἰ δ᾽ ἄρα τις καὶ μοῦνος ἰὼν ξύμβληται ὁδίτης,  </p>
        <p><a>7.205</a>  οὔ τι κατακρύπτουσιν, ἐπεί σφισιν ἐγγύθεν εἰμέν,  </p>
        <p><a>7.206</a>  ὥς περ Κύκλωπές τε καὶ ἄγρια φῦλα Γιγάντων.  </p>
        <p><a>7.207</a>  τὸν δ᾽ ἀπαμειβόμενος προσέφη πολύμητις Ὀδυσσεύς:  </p>
        <p><a>7.208</a>  Ἀλκίνο᾽, ἄλλο τί τοι μελέτω φρεσίν: οὐ γὰρ ἐγώ γε  </p>
        <p><a>7.209</a>  ἀθανάτοισιν ἔοικα, τοὶ οὐρανὸν εὐρὺν ἔχουσιν,  </p>
        <p><a>7.210</a>  οὐ δέμας οὐδὲ φυήν, ἀλλὰ θνητοῖσι βροτοῖσιν.  </p>
        <p><a>7.211</a>  οὕς τινας ὑμεῖς ἴστε μάλιστ᾽ ὀχέοντας ὀιζὺν  </p>
        <p><a>7.212</a>  ἀνθρώπων, τοῖσίν κεν ἐν ἄλγεσιν ἰσωσαίμην.  </p>
        <p><a>7.213</a>  καὶ δ᾽ ἔτι κεν καὶ μᾶλλον ἐγὼ κακὰ μυθησαίμην,  </p>
        <p><a>7.214</a>  ὅσσα γε δὴ ξύμπαντα θεῶν ἰότητι μόγησα.  </p>
        <p><a>7.215</a>  ἀλλ᾽ ἐμὲ μὲν δορπῆσαι ἐάσατε κηδόμενόν περ:  </p>
        <p><a>7.216</a>  οὐ γάρ τι στυγερῇ ἐπὶ γαστέρι κύντερον ἄλλο  </p>
        <p><a>7.217</a>  ἔπλετο, ἥ τ᾽ ἐκέλευσεν ἕο μνήσασθαι ἀνάγκῃ  </p>
        <p><a>7.218</a>  καὶ μάλα τειρόμενον καὶ ἐνὶ φρεσὶ πένθος ἔχοντα,  </p>
        <p><a>7.219</a>  ὡς καὶ ἐγὼ πένθος μὲν ἔχω φρεσίν, ἡ δὲ μάλ᾽ αἰεὶ  </p>
        <p><a>7.220</a>  ἐσθέμεναι κέλεται καὶ πινέμεν, ἐκ δέ με πάντων  </p>
        <p><a>7.221</a>  ληθάνει ὅσσ᾽ ἔπαθον, καὶ ἐνιπλησθῆναι ἀνώγει.  </p>
        <p><a>7.222</a>  ὑμεῖς δ᾽ ὀτρύνεσθαι ἅμ᾽ ἠοῖ φαινομένηφιν,  </p>
        <p><a>7.223</a>  ὥς κ᾽ ἐμὲ τὸν δύστηνον ἐμῆς ἐπιβήσετε πάτρης  </p>
        <p><a>7.224</a>  καί περ πολλὰ παθόντα: ἰδόντα με καὶ λίποι αἰὼν  </p>
        <p><a>7.225</a>  κτῆσιν ἐμήν, δμῶάς τε καὶ ὑψερεφὲς μέγα δῶμα.  </p>
        <p><a>7.226</a>  ὣς ἔφαθ᾽, οἱ δ᾽ ἄρα πάντες ἐπῄνεον ἠδ᾽ ἐκέλευον  </p>
        <p><a>7.227</a>  πεμπέμεναι τὸν ξεῖνον, ἐπεὶ κατὰ μοῖραν ἔειπεν.  </p>
        <p><a>7.228</a>  αὐτὰρ ἐπεὶ σπεῖσάν τ᾽ ἔπιον θ᾽ ὅσον ἤθελε θυμός,  </p>
        <p><a>7.229</a>  οἱ μὲν κακκείοντες ἔβαν οἶκόνδε ἕκαστος,  </p>
        <p><a>7.230</a>  αὐτὰρ ὁ ἐν μεγάρῳ ὑπελείπετο δῖος Ὀδυσσεύς,  </p>
        <p><a>7.231</a>  πὰρ δέ οἱ Ἀρήτη τε καὶ Ἀλκίνοος θεοειδὴς  </p>
        <p><a>7.232</a>  ἥσθην: ἀμφίπολοι δ᾽ ἀπεκόσμεον ἔντεα δαιτός.  </p>
        <p><a>7.233</a>  τοῖσιν δ᾽ Ἀρήτη λευκώλενος ἤρχετο μύθων:  </p>
        <p><a>7.234</a>  ἔγνω γὰρ φᾶρός τε χιτῶνά τε εἵματ᾽ ἰδοῦσα  </p>
        <p><a>7.235</a>  καλά, τά ῥ᾽ αὐτὴ τεῦξε σὺν ἀμφιπόλοισι γυναιξί:  </p>
        <p><a>7.236</a>  καί μιν φωνήσασ᾽ ἔπεα πτερόεντα προσηύδα:  </p>
        <p><a>7.237</a>  ξεῖνε, τὸ μέν σε πρῶτον ἐγὼν εἰρήσομαι αὐτή:  </p>
        <p><a>7.238</a>  τίς πόθεν εἰς ἀνδρῶν; τίς τοι τάδε εἵματ᾽ ἔδωκεν;  </p>
        <p><a>7.239</a>  οὐ δὴ φῆς ἐπὶ πόντον ἀλώμενος ἐνθάδ᾽ ἱκέσθαι;  </p>
        <p><a>7.240</a>  τὴν δ᾽ ἀπαμειβόμενος προσέφη πολύμητις Ὀδυσσεύς:  </p>
        <p><a>7.241</a>  ἀργαλέον, βασίλεια, διηνεκέως ἀγορεῦσαι  </p>
        <p><a>7.242</a>  κήδε᾽, ἐπεί μοι πολλὰ δόσαν θεοὶ Οὐρανίωνες:  </p>
        <p><a>7.243</a>  τοῦτο δέ τοι ἐρέω ὅ μ᾽ ἀνείρεαι ἠδὲ μεταλλᾷς.  </p>
        <p><a>7.244</a>  Ὠγυγίη τις νῆσος ἀπόπροθεν εἰν ἁλὶ κεῖται:  </p>
        <p><a>7.245</a>  ἔνθα μὲν Ἄτλαντος θυγάτηρ, δολόεσσα Καλυψὼ  </p>
        <p><a>7.246</a>  ναίει ἐυπλόκαμος, δεινὴ θεός: οὐδέ τις αὐτῇ  </p>
        <p><a>7.247</a>  μίσγεται οὔτε θεῶν οὔτε θνητῶν ἀνθρώπων.  </p>
        <p><a>7.248</a>  ἀλλ᾽ ἐμὲ τὸν δύστηνον ἐφέστιον ἤγαγε δαίμων  </p>
        <p><a>7.249</a>  οἶον, ἐπεί μοι νῆα θοὴν ἀργῆτι κεραυνῷ  </p>
        <p><a>7.250</a>  Ζεὺς ἔλσας ἐκέασσε μέσῳ ἐνὶ οἴνοπι πόντῳ.  </p>
        <p><a>7.251</a>  ἔνθ᾽ ἄλλοι μὲν πάντες ἀπέφθιθεν ἐσθλοὶ ἑταῖροι,  </p>
        <p><a>7.252</a>  αὐτὰρ ἐγὼ τρόπιν ἀγκὰς ἑλὼν νεὸς ἀμφιελίσσης  </p>
        <p><a>7.253</a>  ἐννῆμαρ φερόμην: δεκάτῃ δέ με νυκτὶ μελαίνῃ  </p>
        <p><a>7.254</a>  νῆσον ἐς Ὠγυγίην πέλασαν θεοί, ἔνθα Καλυψὼ  </p>
        <p><a>7.255</a>  ναίει ἐυπλόκαμος, δεινὴ θεός, ἥ με λαβοῦσα  </p>
        <p><a>7.256</a>  ἐνδυκέως ἐφίλει τε καὶ ἔτρεφεν ἠδὲ ἔφασκε  </p>
        <p><a>7.257</a>  θήσειν ἀθάνατον καὶ ἀγήραον ἤματα πάντα:  </p>
        <p><a>7.258</a>  ἀλλ᾽ ἐμὸν οὔ ποτε θυμὸν ἐνὶ στήθεσσιν ἔπειθεν.  </p>
        <p><a>7.259</a>  ἔνθα μὲν ἑπτάετες μένον ἔμπεδον, εἵματα δ᾽ αἰεὶ  </p>
        <p><a>7.260</a>  δάκρυσι δεύεσκον, τά μοι ἄμβροτα δῶκε Καλυψώ:  </p>
        <p><a>7.261</a>  ἀλλ᾽ ὅτε δὴ ὀγδόατόν μοι ἐπιπλόμενον ἔτος ἦλθεν,  </p>
        <p><a>7.262</a>  καὶ τότε δή μ᾽ ἐκέλευσεν ἐποτρύνουσα νέεσθαι  </p>
        <p><a>7.263</a>  Ζηνὸς ὑπ᾽ ἀγγελίης, ἢ καὶ νόος ἐτράπετ᾽ αὐτῆς.  </p>
        <p><a>7.264</a>  πέμπε δ᾽ ἐπὶ σχεδίης πολυδέσμου, πολλὰ δ᾽ ἔδωκε,  </p>
        <p><a>7.265</a>  σῖτον καὶ μέθυ ἡδύ, καὶ ἄμβροτα εἵματα ἕσσεν,  </p>
        <p><a>7.266</a>  οὖρον δὲ προέηκεν ἀπήμονά τε λιαρόν τε.  </p>
        <p><a>7.267</a>  ἑπτὰ δὲ καὶ δέκα μὲν πλέον ἤματα ποντοπορεύων,  </p>
        <p><a>7.268</a>  ὀκτωκαιδεκάτῃ δ᾽ ἐφάνη ὄρεα σκιόεντα  </p>
        <p><a>7.269</a>  γαίης ὑμετέρης, γήθησε δέ μοι φίλον ἦτορ  </p>
        <p><a>7.270</a>  δυσμόρῳ: ἦ γὰρ ἔμελλον ἔτι ξυνέσεσθαι ὀιζυῖ  </p>
        <p><a>7.271</a>  πολλῇ, τήν μοι ἐπῶρσε Ποσειδάων ἐνοσίχθων,  </p>
        <p><a>7.272</a>  ὅς μοι ἐφορμήσας ἀνέμους κατέδησε κέλευθον,  </p>
        <p><a>7.273</a>  ὤρινεν δὲ θάλασσαν ἀθέσφατον, οὐδέ τι κῦμα  </p>
        <p><a>7.274</a>  εἴα ἐπὶ σχεδίης ἁδινὰ στενάχοντα φέρεσθαι.  </p>
        <p><a>7.275</a>  τὴν μὲν ἔπειτα θύελλα διεσκέδασ᾽: αὐτὰρ ἐγώ γε  </p>
        <p><a>7.276</a>  νηχόμενος τόδε λαῖτμα διέτμαγον, ὄφρα με γαίῃ  </p>
        <p><a>7.277</a>  ὑμετέρῃ ἐπέλασσε φέρων ἄνεμός τε καὶ ὕδωρ.  </p>
        <p><a>7.278</a>  ἔνθα κέ μ᾽ ἐκβαίνοντα βιήσατο κῦμ᾽ ἐπὶ χέρσου,  </p>
        <p><a>7.279</a>  πέτρῃς πρὸς μεγάλῃσι βαλὸν καὶ ἀτερπέι χώρῳ:  </p>
        <p><a>7.280</a>  ἀλλ᾽ ἀναχασσάμενος νῆχον πάλιν, ἧος ἐπῆλθον  </p>
        <p><a>7.281</a>  ἐς ποταμόν, τῇ δή μοι ἐείσατο χῶρος ἄριστος,  </p>
        <p><a>7.282</a>  λεῖος πετράων, καὶ ἐπὶ σκέπας ἦν ἀνέμοιο.  </p>
        <p><a>7.283</a>  ἐκ δ᾽ ἔπεσον θυμηγερέων, ἐπὶ δ᾽ ἀμβροσίη νὺξ  </p>
        <p><a>7.284</a>  ἤλυθ᾽. ἐγὼ δ᾽ ἀπάνευθε διιπετέος ποταμοῖο  </p>
        <p><a>7.285</a>  ἐκβὰς ἐν θάμνοισι κατέδραθον, ἀμφὶ δὲ φύλλα  </p>
        <p><a>7.286</a>  ἠφυσάμην: ὕπνον δὲ θεὸς κατ᾽ ἀπείρονα χεῦεν.  </p>
        <p><a>7.287</a>  ἔνθα μὲν ἐν φύλλοισι φίλον τετιημένος ἦτορ  </p>
        <p><a>7.288</a>  εὗδον παννύχιος καὶ ἐπ᾽ ἠῶ καὶ μέσον ἦμαρ.  </p>
        <p><a>7.289</a>  δείλετό τ᾽ ἠέλιος καί με γλυκὺς ὕπνος ἀνῆκεν.  </p>
        <p><a>7.290</a>  ἀμφιπόλους δ᾽ ἐπὶ θινὶ τεῆς ἐνόησα θυγατρὸς  </p>
        <p><a>7.291</a>  παιζούσας, ἐν δ᾽ αὐτὴ ἔην ἐικυῖα θεῇσι:  </p>
        <p><a>7.292</a>  τὴν ἱκέτευσ᾽: ἡ δ᾽ οὔ τι νοήματος ἤμβροτεν ἐσθλοῦ,  </p>
        <p><a>7.293</a>  ὡς οὐκ ἂν ἔλποιο νεώτερον ἀντιάσαντα  </p>
        <p><a>7.294</a>  ἐρξέμεν: αἰεὶ γάρ τε νεώτεροι ἀφραδέουσιν.  </p>
        <p><a>7.295</a>  ἥ μοι σῖτον ἔδωκεν ἅλις ἠδ᾽ αἴθοπα οἶνον  </p>
        <p><a>7.296</a>  καὶ λοῦσ᾽ ἐν ποταμῷ καί μοι τάδε εἵματ᾽ ἔδωκε.  </p>
        <p><a>7.297</a>  ταῦτά τοι ἀχνύμενός περ ἀληθείην κατέλεξα.  </p>
        <p><a>7.298</a>  τὸν δ᾽ αὖτ᾽ Ἀλκίνοος ἀπαμείβετο φώνησέν τε:  </p>
        <p><a>7.299</a>  ξεῖν᾽, ἦ τοι μὲν τοῦτο γ᾽ ἐναίσιμον οὐκ ἐνόησε  </p>
        <p><a>7.300</a>  παῖς ἐμή, οὕνεκά σ᾽ οὔ τι μετ᾽ ἀμφιπόλοισι γυναιξὶν  </p>
        <p><a>7.301</a>  ἦγεν ἐς ἡμέτερον, σὺ δ᾽ ἄρα πρώτην ἱκέτευσας.  </p>
        <p><a>7.302</a>  τὸν δ᾽ ἀπαμειβόμενος προσέφη πολύμητις Ὀδυσσεύς:  </p>
        <p><a>7.303</a>  ἥρως, μή τοι τοὔνεκ᾽ ἀμύμονα νείκεε κούρην:  </p>
        <p><a>7.304</a>  ἡ μὲν γάρ μ᾽ ἐκέλευε σὺν ἀμφιπόλοισιν ἕπεσθαι,  </p>
        <p><a>7.305</a>  ἀλλ᾽ ἐγὼ οὐκ ἔθελον δείσας αἰσχυνόμενός τε,  </p>
        <p><a>7.306</a>  μή πως καὶ σοὶ θυμὸς ἐπισκύσσαιτο ἰδόντι:  </p>
        <p><a>7.307</a>  δύσζηλοι γάρ τ᾽ εἰμὲν ἐπὶ χθονὶ φῦλ᾽ ἀνθρώπων.  </p>
        <p><a>7.308</a>  τὸν δ᾽ αὖτ᾽ Ἀλκίνοος ἀπαμείβετο φώνησέν τε:  </p>
        <p><a>7.309</a>  ξεῖν᾽, οὔ μοι τοιοῦτον ἐνὶ στήθεσσι φίλον κῆρ  </p>
        <p><a>7.310</a>  μαψιδίως κεχολῶσθαι: ἀμείνω δ᾽ αἴσιμα πάντα.  </p>
        <p><a>7.311</a>  αἲ γάρ, Ζεῦ τε πάτερ καὶ Ἀθηναίη καὶ Ἄπολλον,  </p>
        <p><a>7.312</a>  τοῖος ἐὼν οἷός ἐσσι, τά τε φρονέων ἅ τ᾽ ἐγώ περ,  </p>
        <p><a>7.313</a>  παῖδά τ᾽ ἐμὴν ἐχέμεν καὶ ἐμὸς γαμβρὸς καλέεσθαι  </p>
        <p><a>7.314</a>  αὖθι μένων: οἶκον δέ κ᾽ ἐγὼ καὶ κτήματα δοίην,  </p>
        <p><a>7.315</a>  εἴ κ᾽ ἐθέλων γε μένοις: ἀέκοντα δέ σ᾽ οὔ τις ἐρύξει  </p>
        <p><a>7.316</a>  Φαιήκων: μὴ τοῦτο φίλον Διὶ πατρὶ γένοιτο.  </p>
        <p><a>7.317</a>  πομπὴν δ᾽ ἐς τόδ᾽ ἐγὼ τεκμαίρομαι, ὄφρ᾽ ἐὺ εἰδῇς,  </p>
        <p><a>7.318</a>  αὔριον ἔς: τῆμος δὲ σὺ μὲν δεδμημένος ὕπνῳ  </p>
        <p><a>7.319</a>  λέξεαι, οἱ δ᾽ ἐλόωσι γαλήνην, ὄφρ᾽ ἂν ἵκηαι  </p>
        <p><a>7.320</a>  πατρίδα σὴν καὶ δῶμα, καὶ εἴ πού τοι φίλον ἐστίν,  </p>
        <p><a>7.321</a>  εἴ περ καὶ μάλα πολλὸν ἑκαστέρω ἔστ᾽ Εὐβοίης,  </p>
        <p><a>7.322</a>  τήν περ τηλοτάτω φάσ᾽ ἔμμεναι, οἵ μιν ἴδοντο  </p>
        <p><a>7.323</a>  λαῶν ἡμετέρων, ὅτε τε ξανθὸν Ῥαδάμανθυν  </p>
        <p><a>7.324</a>  ἦγον ἐποψόμενον Τιτυὸν Γαιήιον υἱόν.  </p>
        <p><a>7.325</a>  καὶ μὲν οἱ ἔνθ᾽ ἦλθον καὶ ἄτερ καμάτοιο τέλεσσαν  </p>
        <p><a>7.326</a>  ἤματι τῷ αὐτῷ καὶ ἀπήνυσαν οἴκαδ᾽ ὀπίσσω.  </p>
        <p><a>7.327</a>  εἰδήσεις δὲ καὶ αὐτὸς ἐνὶ φρεσὶν ὅσσον ἄρισται  </p>
        <p><a>7.328</a>  νῆες ἐμαὶ καὶ κοῦροι ἀναρρίπτειν ἅλα πηδῷ.  </p>
        <p><a>7.329</a>  ὣς φάτο, γήθησεν δὲ πολύτλας δῖος Ὀδυσσεύς,  </p>
        <p><a>7.330</a>  εὐχόμενος δ᾽ ἄρα εἶπεν, ἔπος τ᾽ ἔφατ᾽ ἔκ τ᾽ ὀνόμαζεν:  </p>
        <p><a>7.331</a>  Ζεῦ πάτερ, αἴθ᾽ ὅσα εἶπε τελευτήσειεν ἅπαντα  </p>
        <p><a>7.332</a>  Ἀλκίνοος: τοῦ μέν κεν ἐπὶ ζείδωρον ἄρουραν  </p>
        <p><a>7.333</a>  ἄσβεστον κλέος εἴη, ἐγὼ δέ κε πατρίδ᾽ ἱκοίμην.  </p>
        <p><a>7.334</a>  ὣς οἱ μὲν τοιαῦτα πρὸς ἀλλήλους ἀγόρευον:  </p>
        <p><a>7.335</a>  κέκλετο δ᾽ Ἀρήτη λευκώλενος ἀμφιπόλοισιν  </p>
        <p><a>7.336</a>  δέμνι᾽ ὑπ᾽ αἰθούσῃ θέμεναι καὶ ῥήγεα καλὰ  </p>
        <p><a>7.337</a>  πορφύρε᾽ ἐμβαλέειν, στορέσαι τ᾽ ἐφύπερθε τάπητας  </p>
        <p><a>7.338</a>  χλαίνας τ᾽ ἐνθέμεναι οὔλας καθύπερθεν ἕσασθαι.  </p>
        <p><a>7.339</a>  αἱ δ᾽ ἴσαν ἐκ μεγάροιο δάος μετὰ χερσὶν ἔχουσαι:  </p>
        <p><a>7.340</a>  αὐτὰρ ἐπεὶ στόρεσαν πυκινὸν λέχος ἐγκονέουσαι,  </p>
        <p><a>7.341</a>  ὤτρυνον δ᾽ Ὀδυσῆα παριστάμεναι ἐπέεσσιν:  </p>
        <p><a>7.342</a>  ὄρσο κέων, ὦ ξεῖνε: πεποίηται δέ τοι εὐνή.  </p>
        <p><a>7.343</a>  ὣς φάν, τῷ δ᾽ ἀσπαστὸν ἐείσατο κοιμηθῆναι.  </p>
        <p><a>7.344</a>  ὣς ὁ μὲν ἔνθα καθεῦδε πολύτλας δῖος Ὀδυσσεὺς  </p>
        <p><a>7.345</a>  τρητοῖς ἐν λεχέεσσιν ὑπ᾽ αἰθούσῃ ἐριδούπῳ:  </p>
        <p><a>7.346</a>  Ἀλκίνοος δ᾽ ἄρα λέκτο μυχῷ δόμου ὑψηλοῖο,  </p>
        <p><a>7.347</a>  πὰρ δὲ γυνὴ δέσποινα λέχος πόρσυνε καὶ εὐνήν.  </p>
    </div>
    <div class="bk">
        <h4 class="latin">ΟΔΥΣΣΕΙΑΣ θ</h4>
        <p><a>8.1</a>  ἦμος δ᾽ ἠριγένεια φάνη ῥοδοδάκτυλος Ἠώς,  </p>
        <p><a>8.2</a>  ὤρνυτ᾽ ἄρ᾽ ἐξ εὐνῆς ἱερὸν μένος Ἀλκινόοιο,  </p>
        <p><a>8.3</a>  ἂν δ᾽ ἄρα διογενὴς ὦρτο πτολίπορθος Ὀδυσσεύς.  </p>
        <p><a>8.4</a>  τοῖσιν δ᾽ ἡγεμόνευ᾽ ἱερὸν μένος Ἀλκινόοιο  </p>
        <p><a>8.5</a>  Φαιήκων ἀγορήνδ᾽, ἥ σφιν παρὰ νηυσὶ τέτυκτο.  </p>
        <p><a>8.6</a>  ἐλθόντες δὲ καθῖζον ἐπὶ ξεστοῖσι λίθοισι  </p>
        <p><a>8.7</a>  πλησίον. ἡ δ᾽ ἀνὰ ἄστυ μετῴχετο Παλλὰς Ἀθήνη  </p>
        <p><a>8.8</a>  εἰδομένη κήρυκι δαΐφρονος Ἀλκινόοιο,  </p>
        <p><a>8.9</a>  νόστον Ὀδυσσῆι μεγαλήτορι μητιόωσα,  </p>
        <p><a>8.10</a>  καί ῥα ἑκάστῳ φωτὶ παρισταμένη φάτο μῦθον:  </p>
        <p><a>8.11</a>  δεῦτ᾽ ἄγε, Φαιήκων ἡγήτορες ἠδὲ μέδοντες,  </p>
        <p><a>8.12</a>  εἰς ἀγορὴν ἰέναι, ὄφρα ξείνοιο πύθησθε,  </p>
        <p><a>8.13</a>  ὃς νέον Ἀλκινόοιο δαΐφρονος ἵκετο δῶμα  </p>
        <p><a>8.14</a>  πόντον ἐπιπλαγχθείς, δέμας ἀθανάτοισιν ὁμοῖος.  </p>
        <p><a>8.15</a>  ὣς εἰποῦσ᾽ ὤτρυνε μένος καὶ θυμὸν ἑκάστου.  </p>
        <p><a>8.16</a>  καρπαλίμως δ᾽ ἔμπληντο βροτῶν ἀγοραί τε καὶ ἕδραι  </p>
        <p><a>8.17</a>  ἀγρομένων: πολλοὶ δ᾽ ἄρ᾽ ἐθηήσαντο ἰδόντες  </p>
        <p><a>8.18</a>  υἱὸν Λαέρταο δαΐφρονα: τῷ δ᾽ ἄρ᾽ Ἀθήνη  </p>
        <p><a>8.19</a>  θεσπεσίην κατέχευε χάριν κεφαλῇ τε καὶ ὤμοις  </p>
        <p><a>8.20</a>  καί μιν μακρότερον καὶ πάσσονα θῆκεν ἰδέσθαι,  </p>
        <p><a>8.21</a>  ὥς κεν Φαιήκεσσι φίλος πάντεσσι γένοιτο  </p>
        <p><a>8.22</a>  δεινός τ᾽ αἰδοῖός τε καὶ ἐκτελέσειεν ἀέθλους  </p>
        <p><a>8.23</a>  πολλούς, τοὺς Φαίηκες ἐπειρήσαντ᾽ Ὀδυσῆος.  </p>
        <p><a>8.24</a>  αὐτὰρ ἐπεί ῥ᾽ ἤγερθεν ὁμηγερέες τ᾽ ἐγένοντο,  </p>
        <p><a>8.25</a>  τοῖσιν δ᾽ Ἀλκίνοος ἀγορήσατο καὶ μετέειπε:  </p>
        <p><a>8.26</a>  κέκλυτε, Φαιήκων ἡγήτορες ἠδὲ μέδοντες,  </p>
        <p><a>8.27</a>  ὄφρ᾽ εἴπω τά με θυμὸς ἐνὶ στήθεσσι κελεύει.  </p>
        <p><a>8.28</a>  ξεῖνος ὅδ᾽, οὐκ οἶδ᾽ ὅς τις, ἀλώμενος ἵκετ᾽ ἐμὸν δῶ,  </p>
        <p><a>8.29</a>  ἠὲ πρὸς ἠοίων ἦ ἑσπερίων ἀνθρώπων:  </p>
        <p><a>8.30</a>  πομπὴν δ᾽ ὀτρύνει, καὶ λίσσεται ἔμπεδον εἶναι.  </p>
        <p><a>8.31</a>  ἡμεῖς δ᾽, ὡς τὸ πάρος περ, ἐποτρυνώμεθα πομπήν.  </p>
        <p><a>8.32</a>  οὐδὲ γὰρ οὐδέ τις ἄλλος, ὅτις κ᾽ ἐμὰ δώμαθ᾽ ἵκηται,  </p>
        <p><a>8.33</a>  ἐνθάδ᾽ ὀδυρόμενος δηρὸν μένει εἵνεκα πομπῆς.  </p>
        <p><a>8.34</a>  ἀλλ᾽ ἄγε νῆα μέλαιναν ἐρύσσομεν εἰς ἅλα δῖαν  </p>
        <p><a>8.35</a>  πρωτόπλοον, κούρω δὲ δύω καὶ πεντήκοντα  </p>
        <p><a>8.36</a>  κρινάσθων κατὰ δῆμον, ὅσοι πάρος εἰσὶν ἄριστοι.  </p>
        <p><a>8.37</a>  δησάμενοι δ᾽ ἐὺ πάντες ἐπὶ κληῖσιν ἐρετμὰ  </p>
        <p><a>8.38</a>  ἔκβητ᾽: αὐτὰρ ἔπειτα θοὴν ἀλεγύνετε δαῖτα  </p>
        <p><a>8.39</a>  ἡμέτερόνδ᾽ ἐλθόντες: ἐγὼ δ᾽ ἐὺ πᾶσι παρέξω.  </p>
        <p><a>8.40</a>  κούροισιν μὲν ταῦτ᾽ ἐπιτέλλομαι: αὐτὰρ οἱ ἄλλοι  </p>
        <p><a>8.41</a>  σκηπτοῦχοι βασιλῆες ἐμὰ πρὸς δώματα καλὰ  </p>
        <p><a>8.42</a>  ἔρχεσθ᾽, ὄφρα ξεῖνον ἐνὶ μεγάροισι φιλέωμεν,  </p>
        <p><a>8.43</a>  μηδέ τις ἀρνείσθω. καλέσασθε δὲ θεῖον ἀοιδὸν  </p>
        <p><a>8.44</a>  Δημόδοκον: τῷ γάρ ῥα θεὸς πέρι δῶκεν ἀοιδὴν  </p>
        <p><a>8.45</a>  τέρπειν, ὅππῃ θυμὸς ἐποτρύνῃσιν ἀείδειν.  </p>
        <p><a>8.46</a>  ὣς ἄρα φωνήσας ἡγήσατο, τοὶ δ᾽ ἅμ᾽ ἕποντο  </p>
        <p><a>8.47</a>  σκηπτοῦχοι: κῆρυξ δὲ μετῴχετο θεῖον ἀοιδόν.  </p>
        <p><a>8.48</a>  κούρω δὲ κρινθέντε δύω καὶ πεντήκοντα  </p>
        <p><a>8.49</a>  βήτην, ὡς ἐκέλευσ᾽, ἐπὶ θῖν᾽ ἁλὸς ἀτρυγέτοιο.  </p>
        <p><a>8.50</a>  αὐτὰρ ἐπεί ῥ᾽ ἐπὶ νῆα κατήλυθον ἠδὲ θάλασσαν,  </p>
        <p><a>8.51</a>  νῆα μὲν οἵ γε μέλαιναν ἁλὸς βένθοσδε ἔρυσσαν,  </p>
        <p><a>8.52</a>  ἐν δ᾽ ἱστόν τ᾽ ἐτίθεντο καὶ ἱστία νηὶ μελαίνῃ,  </p>
        <p><a>8.53</a>  ἠρτύναντο δ᾽ ἐρετμὰ τροποῖς ἐν δερματίνοισι,  </p>
        <p><a>8.54</a>  πάντα κατὰ μοῖραν, ἀνά θ᾽ ἱστία λευκὰ πέτασσαν.  </p>
        <p><a>8.55</a>  ὑψοῦ δ᾽ ἐν νοτίῳ τήν γ᾽ ὥρμισαν: αὐτὰρ ἔπειτα  </p>
        <p><a>8.56</a>  βάν ῥ᾽ ἴμεν Ἀλκινόοιο δαΐφρονος ἐς μέγα δῶμα.  </p>
        <p><a>8.57</a>  πλῆντο δ᾽ ἄρ᾽ αἴθουσαί τε καὶ ἕρκεα καὶ δόμοι ἀνδρῶν  </p>
        <p><a>8.58</a>  ἀγρομένων: πολλοὶ δ᾽ ἄρ᾽ ἔσαν, νέοι ἠδὲ παλαιοί.  </p>
        <p><a>8.59</a>  τοῖσιν δ᾽ Ἀλκίνοος δυοκαίδεκα μῆλ᾽ ἱέρευσεν,  </p>
        <p><a>8.60</a>  ὀκτὼ δ᾽ ἀργιόδοντας ὕας, δύο δ᾽ εἰλίποδας βοῦς:  </p>
        <p><a>8.61</a>  τοὺς δέρον ἀμφί θ᾽ ἕπον, τετύκοντό τε δαῖτ᾽ ἐρατεινήν.  </p>
        <p><a>8.62</a>  κῆρυξ δ᾽ ἐγγύθεν ἦλθεν ἄγων ἐρίηρον ἀοιδόν,  </p>
        <p><a>8.63</a>  τὸν πέρι μοῦσ᾽ ἐφίλησε, δίδου δ᾽ ἀγαθόν τε κακόν τε:  </p>
        <p><a>8.64</a>  ὀφθαλμῶν μὲν ἄμερσε, δίδου δ᾽ ἡδεῖαν ἀοιδήν.  </p>
        <p><a>8.65</a>  τῷ δ᾽ ἄρα Ποντόνοος θῆκε θρόνον ἀργυρόηλον  </p>
        <p><a>8.66</a>  μέσσῳ δαιτυμόνων, πρὸς κίονα μακρὸν ἐρείσας:  </p>
        <p><a>8.67</a>  κὰδ δ᾽ ἐκ πασσαλόφι κρέμασεν φόρμιγγα λίγειαν  </p>
        <p><a>8.68</a>  αὐτοῦ ὑπὲρ κεφαλῆς καὶ ἐπέφραδε χερσὶν ἑλέσθαι  </p>
        <p><a>8.69</a>  κῆρυξ: πὰρ δ᾽ ἐτίθει κάνεον καλήν τε τράπεζαν,  </p>
        <p><a>8.70</a>  πὰρ δὲ δέπας οἴνοιο, πιεῖν ὅτε θυμὸς ἀνώγοι.  </p>
        <p><a>8.71</a>  οἱ δ᾽ ἐπ᾽ ὀνείαθ᾽ ἑτοῖμα προκείμενα χεῖρας ἴαλλον.  </p>
        <p><a>8.72</a>  αὐτὰρ ἐπεὶ πόσιος καὶ ἐδητύος ἐξ ἔρον ἕντο,  </p>
        <p><a>8.73</a>  μοῦσ᾽ ἄρ᾽ ἀοιδὸν ἀνῆκεν ἀειδέμεναι κλέα ἀνδρῶν,  </p>
        <p><a>8.74</a>  οἴμης τῆς τότ᾽ ἄρα κλέος οὐρανὸν εὐρὺν ἵκανε,  </p>
        <p><a>8.75</a>  νεῖκος Ὀδυσσῆος καὶ Πηλεΐδεω Ἀχιλῆος,  </p>
        <p><a>8.76</a>  ὥς ποτε δηρίσαντο θεῶν ἐν δαιτὶ θαλείῃ  </p>
        <p><a>8.77</a>  ἐκπάγλοις ἐπέεσσιν, ἄναξ δ᾽ ἀνδρῶν Ἀγαμέμνων  </p>
        <p><a>8.78</a>  χαῖρε νόῳ, ὅ τ᾽ ἄριστοι Ἀχαιῶν δηριόωντο.  </p>
        <p><a>8.79</a>  ὣς γάρ οἱ χρείων μυθήσατο Φοῖβος Ἀπόλλων  </p>
        <p><a>8.80</a>  Πυθοῖ ἐν ἠγαθέῃ, ὅθ᾽ ὑπέρβη λάινον οὐδὸν  </p>
        <p><a>8.81</a>  χρησόμενος: τότε γάρ ῥα κυλίνδετο πήματος ἀρχὴ  </p>
        <p><a>8.82</a>  Τρωσί τε καὶ Δαναοῖσι Διὸς μεγάλου διὰ βουλάς.  </p>
        <p><a>8.83</a>  ταῦτ᾽ ἄρ᾽ ἀοιδὸς ἄειδε περικλυτός: αὐτὰρ Ὀδυσσεὺς  </p>
        <p><a>8.84</a>  πορφύρεον μέγα φᾶρος ἑλὼν χερσὶ στιβαρῇσι  </p>
        <p><a>8.85</a>  κὰκ κεφαλῆς εἴρυσσε, κάλυψε δὲ καλὰ πρόσωπα:  </p>
        <p><a>8.86</a>  αἴδετο γὰρ Φαίηκας ὑπ᾽ ὀφρύσι δάκρυα λείβων.  </p>
        <p><a>8.87</a>  ἦ τοι ὅτε λήξειεν ἀείδων θεῖος ἀοιδός,  </p>
        <p><a>8.88</a>  δάκρυ ὀμορξάμενος κεφαλῆς ἄπο φᾶρος ἕλεσκε  </p>
        <p><a>8.89</a>  καὶ δέπας ἀμφικύπελλον ἑλὼν σπείσασκε θεοῖσιν:  </p>
        <p><a>8.90</a>  αὐτὰρ ὅτ᾽ ἂψ ἄρχοιτο καὶ ὀτρύνειαν ἀείδειν  </p>
        <p><a>8.91</a>  Φαιήκων οἱ ἄριστοι, ἐπεὶ τέρποντ᾽ ἐπέεσσιν,  </p>
        <p><a>8.92</a>  ἂψ Ὀδυσεὺς κατὰ κρᾶτα καλυψάμενος γοάασκεν.  </p>
        <p><a>8.93</a>  ἔνθ᾽ ἄλλους μὲν πάντας ἐλάνθανε δάκρυα λείβων,  </p>
        <p><a>8.94</a>  Ἀλκίνοος δέ μιν οἶος ἐπεφράσατ᾽ ἠδ᾽ ἐνόησεν  </p>
        <p><a>8.95</a>  ἥμενος ἄγχ᾽ αὐτοῦ, βαρὺ δὲ στενάχοντος ἄκουσεν.  </p>
        <p><a>8.96</a>  αἶψα δὲ Φαιήκεσσι φιληρέτμοισι μετηύδα:  </p>
        <p><a>8.97</a>  κέκλυτε, Φαιήκων ἡγήτορες ἠδὲ μέδοντες.  </p>
        <p><a>8.98</a>  ἤδη μὲν δαιτὸς κεκορήμεθα θυμὸν ἐίσης  </p>
        <p><a>8.99</a>  φόρμιγγός θ᾽, ἣ δαιτὶ συνήορός ἐστι θαλείῃ:  </p>
        <p><a>8.100</a>  νῦν δ᾽ ἐξέλθωμεν καὶ ἀέθλων πειρηθῶμεν  </p>
        <p><a>8.101</a>  πάντων, ὥς χ᾽ ὁ ξεῖνος ἐνίσπῃ οἷσι φίλοισιν  </p>
        <p><a>8.102</a>  οἴκαδε νοστήσας, ὅσσον περιγιγνόμεθ᾽ ἄλλων  </p>
        <p><a>8.103</a>  πύξ τε παλαιμοσύνῃ τε καὶ ἅλμασιν ἠδὲ πόδεσσιν.  </p>
        <p><a>8.104</a>  ὣς ἄρα φωνήσας ἡγήσατο, τοὶ δ᾽ ἅμ᾽ ἕποντο.  </p>
        <p><a>8.105</a>  κὰδ δ᾽ ἐκ πασσαλόφι κρέμασεν φόρμιγγα λίγειαν,  </p>
        <p><a>8.106</a>  Δημοδόκου δ᾽ ἕλε χεῖρα καὶ ἔξαγεν ἐκ μεγάροιο  </p>
        <p><a>8.107</a>  κῆρυξ: ἦρχε δὲ τῷ αὐτὴν ὁδὸν ἥν περ οἱ ἄλλοι  </p>
        <p><a>8.108</a>  Φαιήκων οἱ ἄριστοι, ἀέθλια θαυμανέοντες.  </p>
        <p><a>8.109</a>  βὰν δ᾽ ἴμεν εἰς ἀγορήν, ἅμα δ᾽ ἕσπετο πουλὺς ὅμιλος,  </p>
        <p><a>8.110</a>  μυρίοι: ἂν δ᾽ ἵσταντο νέοι πολλοί τε καὶ ἐσθλοί.  </p>
        <p><a>8.111</a>  ὦρτο μὲν Ἀκρόνεώς τε καὶ Ὠκύαλος καὶ Ἐλατρεύς,  </p>
        <p><a>8.112</a>  Ναυτεύς τε Πρυμνεύς τε καὶ Ἀγχίαλος καὶ Ἐρετμεύς,  </p>
        <p><a>8.113</a>  Ποντεύς τε Πρωρεύς τε, Θόων Ἀναβησίνεώς τε  </p>
        <p><a>8.114</a>  Ἀμφίαλός θ᾽, υἱὸς Πολυνήου Τεκτονίδαο:  </p>
        <p><a>8.115</a>  ἂν δὲ καὶ Εὐρύαλος, βροτολοιγῷ ἶσος Ἄρηϊ,  </p>
        <p><a>8.116</a>  Ναυβολίδης, ὃς ἄριστος ἔην εἶδός τε δέμας τε  </p>
        <p><a>8.117</a>  πάντων Φαιήκων μετ᾽ ἀμύμονα Λαοδάμαντα.  </p>
        <p><a>8.118</a>  ἂν δ᾽ ἔσταν τρεῖς παῖδες ἀμύμονος Ἀλκινόοιο,  </p>
        <p><a>8.119</a>  Λαοδάμας θ᾽ Ἅλιός τε καὶ ἀντίθεος Κλυτόνηος.  </p>
        <p><a>8.120</a>  οἱ δ᾽ ἦ τοι πρῶτον μὲν ἐπειρήσαντο πόδεσσι.  </p>
        <p><a>8.121</a>  τοῖσι δ᾽ ἀπὸ νύσσης τέτατο δρόμος: οἱ δ᾽ ἅμα πάντες  </p>
        <p><a>8.122</a>  καρπαλίμως ἐπέτοντο κονίοντες πεδίοιο:  </p>
        <p><a>8.123</a>  τῶν δὲ θέειν ὄχ᾽ ἄριστος ἔην Κλυτόνηος ἀμύμων:  </p>
        <p><a>8.124</a>  ὅσσον τ᾽ ἐν νειῷ οὖρον πέλει ἡμιόνοιιν,  </p>
        <p><a>8.125</a>  τόσσον ὑπεκπροθέων λαοὺς ἵκεθ᾽, οἱ δ᾽ ἐλίποντο.  </p>
        <p><a>8.126</a>  οἱ δὲ παλαιμοσύνης ἀλεγεινῆς πειρήσαντο:  </p>
        <p><a>8.127</a>  τῇ δ᾽ αὖτ᾽ Εὐρύαλος ἀπεκαίνυτο πάντας ἀρίστους.  </p>
        <p><a>8.128</a>  ἅλματι δ᾽ Ἀμφίαλος πάντων προφερέστατος ἦεν:  </p>
        <p><a>8.129</a>  δίσκῳ δ᾽ αὖ πάντων πολὺ φέρτατος ἦεν Ἐλατρεύς,  </p>
        <p><a>8.130</a>  πὺξ δ᾽ αὖ Λαοδάμας, ἀγαθὸς πάϊς Ἀλκινόοιο.  </p>
        <p><a>8.131</a>  αὐτὰρ ἐπεὶ δὴ πάντες ἐτέρφθησαν φρέν᾽ ἀέθλοις,  </p>
        <p><a>8.132</a>  τοῖς ἄρα Λαοδάμας μετέφη πάϊς Ἀλκινόοιο:  </p>
        <p><a>8.133</a>  δεῦτε, φίλοι, τὸν ξεῖνον ἐρώμεθα εἴ τιν᾽ ἄεθλον  </p>
        <p><a>8.134</a>  οἶδέ τε καὶ δεδάηκε. φυήν γε μὲν οὐ κακός ἐστι,  </p>
        <p><a>8.135</a>  μηρούς τε κνήμας τε καὶ ἄμφω χεῖρας ὕπερθεν  </p>
        <p><a>8.136</a>  αὐχένα τε στιβαρὸν μέγα τε σθένος: οὐδέ τι ἥβης  </p>
        <p><a>8.137</a>  δεύεται, ἀλλὰ κακοῖσι συνέρρηκται πολέεσσιν:  </p>
        <p><a>8.138</a>  οὐ γὰρ ἐγώ γέ τί φημι κακώτερον ἄλλο θαλάσσης  </p>
        <p><a>8.139</a>  ἄνδρα γε συγχεῦαι, εἰ καὶ μάλα καρτερὸς εἴη.  </p>
        <p><a>8.140</a>  τὸν δ᾽ αὖτ᾽ Εὐρύαλος ἀπαμείβετο φώνησέν τε:  </p>
        <p><a>8.141</a>  Λαοδάμα, μάλα τοῦτο ἔπος κατὰ μοῖραν ἔειπες.  </p>
        <p><a>8.142</a>  αὐτὸς νῦν προκάλεσσαι ἰὼν καὶ πέφραδε μῦθον.  </p>
        <p><a>8.143</a>  αὐτὰρ ἐπεὶ τό γ᾽ ἄκουσ᾽ ἀγαθὸς πάϊς Ἀλκινόοιο,  </p>
        <p><a>8.144</a>  στῆ ῥ᾽ ἐς μέσσον ἰὼν καὶ Ὀδυσσῆα προσέειπε:  </p>
        <p><a>8.145</a>  δεῦρ᾽ ἄγε καὶ σύ, ξεῖνε πάτερ, πείρησαι ἀέθλων,  </p>
        <p><a>8.146</a>  εἴ τινά που δεδάηκας: ἔοικε δέ σ᾽ ἴδμεν ἀέθλους:  </p>
        <p><a>8.147</a>  οὐ μὲν γὰρ μεῖζον κλέος ἀνέρος ὄφρα κ᾽ ἔῃσιν,  </p>
        <p><a>8.148</a>  ἤ ὅ τι ποσσίν τε ῥέξῃ καὶ χερσὶν ἑῇσιν.  </p>
        <p><a>8.149</a>  ἀλλ᾽ ἄγε πείρησαι, σκέδασον δ᾽ ἀπὸ κήδεα θυμοῦ.  </p>
        <p><a>8.150</a>  σοὶ δ᾽ ὁδὸς οὐκέτι δηρὸν ἀπέσσεται, ἀλλά τοι ἤδη  </p>
        <p><a>8.151</a>  νηῦς τε κατείρυσται καὶ ἐπαρτέες εἰσὶν ἑταῖροι.  </p>
        <p><a>8.152</a>  τὸν δ᾽ ἀπαμειβόμενος προσέφη πολύμητις Ὀδυσσεύς:  </p>
        <p><a>8.153</a>  Λαοδάμα, τί με ταῦτα κελεύετε κερτομέοντες;  </p>
        <p><a>8.154</a>  κήδεά μοι καὶ μᾶλλον ἐνὶ φρεσὶν ἤ περ ἄεθλοι,  </p>
        <p><a>8.155</a>  ὃς πρὶν μὲν μάλα πολλὰ πάθον καὶ πολλὰ μόγησα,  </p>
        <p><a>8.156</a>  νῦν δὲ μεθ᾽ ὑμετέρῃ ἀγορῇ νόστοιο χατίζων  </p>
        <p><a>8.157</a>  ἧμαι, λισσόμενος βασιλῆά τε πάντα τε δῆμον.  </p>
        <p><a>8.158</a>  τὸν δ᾽ αὖτ᾽ Εὐρύαλος ἀπαμείβετο νείκεσέ τ᾽ ἄντην:  </p>
        <p><a>8.159</a>  οὐ γάρ σ᾽ οὐδέ, ξεῖνε, δαήμονι φωτὶ ἐίσκω  </p>
        <p><a>8.160</a>  ἄθλων, οἷά τε πολλὰ μετ᾽ ἀνθρώποισι πέλονται,  </p>
        <p><a>8.161</a>  ἀλλὰ τῷ, ὅς θ᾽ ἅμα νηὶ πολυκλήιδι θαμίζων,  </p>
        <p><a>8.162</a>  ἀρχὸς ναυτάων οἵ τε πρηκτῆρες ἔασιν,  </p>
        <p><a>8.163</a>  φόρτου τε μνήμων καὶ ἐπίσκοπος ᾖσιν ὁδαίων  </p>
        <p><a>8.164</a>  κερδέων θ᾽ ἁρπαλέων: οὐδ᾽ ἀθλητῆρι ἔοικας.  </p>
        <p><a>8.165</a>  τὸν δ᾽ ἄρ᾽ ὑπόδρα ἰδὼν προσέφη πολύμητις Ὀδυσσεύς:  </p>
        <p><a>8.166</a>  ξεῖν᾽, οὐ καλὸν ἔειπες: ἀτασθάλῳ ἀνδρὶ ἔοικας.  </p>
        <p><a>8.167</a>  οὕτως οὐ πάντεσσι θεοὶ χαρίεντα διδοῦσιν  </p>
        <p><a>8.168</a>  ἀνδράσιν, οὔτε φυὴν οὔτ᾽ ἂρ φρένας οὔτ᾽ ἀγορητύν.  </p>
        <p><a>8.169</a>  ἄλλος μὲν γάρ τ᾽ εἶδος ἀκιδνότερος πέλει ἀνήρ,  </p>
        <p><a>8.170</a>  ἀλλὰ θεὸς μορφὴν ἔπεσι στέφει, οἱ δέ τ᾽ ἐς αὐτὸν  </p>
        <p><a>8.171</a>  τερπόμενοι λεύσσουσιν: ὁ δ᾽ ἀσφαλέως ἀγορεύει  </p>
        <p><a>8.172</a>  αἰδοῖ μειλιχίῃ, μετὰ δὲ πρέπει ἀγρομένοισιν,  </p>
        <p><a>8.173</a>  ἐρχόμενον δ᾽ ἀνὰ ἄστυ θεὸν ὣς εἰσορόωσιν.  </p>
        <p><a>8.174</a>  ἄλλος δ᾽ αὖ εἶδος μὲν ἀλίγκιος ἀθανάτοισιν,  </p>
        <p><a>8.175</a>  ἀλλ᾽ οὔ οἱ χάρις ἀμφιπεριστέφεται ἐπέεσσιν,  </p>
        <p><a>8.176</a>  ὡς καὶ σοὶ εἶδος μὲν ἀριπρεπές, οὐδέ κεν ἄλλως  </p>
        <p><a>8.177</a>  οὐδὲ θεὸς τεύξειε, νόον δ᾽ ἀποφώλιός ἐσσι.  </p>
        <p><a>8.178</a>  ὤρινάς μοι θυμὸν ἐνὶ στήθεσσι φίλοισιν  </p>
        <p><a>8.179</a>  εἰπὼν οὐ κατὰ κόσμον. ἐγὼ δ᾽ οὐ νῆις ἀέθλων,  </p>
        <p><a>8.180</a>  ὡς σύ γε μυθεῖαι, ἀλλ᾽ ἐν πρώτοισιν ὀίω  </p>
        <p><a>8.181</a>  ἔμμεναι, ὄφρ᾽ ἥβῃ τε πεποίθεα χερσί τ᾽ ἐμῇσι.  </p>
        <p><a>8.182</a>  νῦν δ᾽ ἔχομαι κακότητι καὶ ἄλγεσι: πολλὰ γὰρ ἔτλην  </p>
        <p><a>8.183</a>  ἀνδρῶν τε πτολέμους ἀλεγεινά τε κύματα πείρων.  </p>
        <p><a>8.184</a>  ἀλλὰ καὶ ὥς, κακὰ πολλὰ παθών, πειρήσομ᾽ ἀέθλων:  </p>
        <p><a>8.185</a>  θυμοδακὴς γὰρ μῦθος, ἐπώτρυνας δέ με εἰπών.  </p>
        <p><a>8.186</a>  ἦ ῥα καὶ αὐτῷ φάρει ἀναΐξας λάβε δίσκον  </p>
        <p><a>8.187</a>  μείζονα καὶ πάχετον, στιβαρώτερον οὐκ ὀλίγον περ  </p>
        <p><a>8.188</a>  ἢ οἵῳ Φαίηκες ἐδίσκεον ἀλλήλοισι.  </p>
        <p><a>8.189</a>  τόν ῥα περιστρέψας ἧκε στιβαρῆς ἀπὸ χειρός,  </p>
        <p><a>8.190</a>  βόμβησεν δὲ λίθος: κατὰ δ᾽ ἔπτηξαν ποτὶ γαίῃ  </p>
        <p><a>8.191</a>  Φαίηκες δολιχήρετμοι, ναυσίκλυτοι ἄνδρες,  </p>
        <p><a>8.192</a>  λᾶος ὑπὸ ῥιπῆς: ὁ δ᾽ ὑπέρπτατο σήματα πάντων  </p>
        <p><a>8.193</a>  ῥίμφα θέων ἀπὸ χειρός. ἔθηκε δὲ τέρματ᾽ Ἀθήνη  </p>
        <p><a>8.194</a>  ἀνδρὶ δέμας ἐικυῖα, ἔπος τ᾽ ἔφατ᾽ ἔκ τ᾽ ὀνόμαζεν:  </p>
        <p><a>8.195</a>  καί κ᾽ ἀλαός τοι, ξεῖνε, διακρίνειε τὸ σῆμα  </p>
        <p><a>8.196</a>  ἀμφαφόων, ἐπεὶ οὔ τι μεμιγμένον ἐστὶν ὁμίλῳ,  </p>
        <p><a>8.197</a>  ἀλλὰ πολὺ πρῶτον. σὺ δὲ θάρσει τόνδε γ᾽ ἄεθλον:  </p>
        <p><a>8.198</a>  οὔ τις Φαιήκων τόδε γ᾽ ἵξεται, οὐδ᾽ ὑπερήσει.  </p>
        <p><a>8.199</a>  ὣς φάτο, γήθησεν δὲ πολύτλας δῖος Ὀδυσσεύς,  </p>
        <p><a>8.200</a>  χαὶρων, οὕνεχ᾽ ἑταῖρον ἐνηέα λεῦσσ᾽ ἐν ἀγῶνι.  </p>
        <p><a>8.201</a>  καὶ τότε κουφότερον μετεφώνεε Φαιήκεσσιν:  </p>
        <p><a>8.202</a>  τοῦτον νῦν ἀφίκεσθε, νέοι. τάχα δ᾽ ὕστερον ἄλλον  </p>
        <p><a>8.203</a>  ἥσειν ἢ τοσσοῦτον ὀίομαι ἢ ἔτι μᾶσσον.  </p>
        <p><a>8.204</a>  τῶν δ᾽ ἄλλων ὅτινα κραδίη θυμός τε κελεύει,  </p>
        <p><a>8.205</a>  δεῦρ᾽ ἄγε πειρηθήτω, ἐπεί μ᾽ ἐχολώσατε λίην,  </p>
        <p><a>8.206</a>  ἢ πὺξ ἠὲ πάλῃ ἢ καὶ ποσίν, οὔ τι μεγαίρω,  </p>
        <p><a>8.207</a>  πάντων Φαιήκων, πλήν γ᾽ αὐτοῦ Λαοδάμαντος.  </p>
        <p><a>8.208</a>  ξεῖνος γάρ μοι ὅδ᾽ ἐστί: τίς ἂν φιλέοντι μάχοιτο;  </p>
        <p><a>8.209</a>  ἄφρων δὴ κεῖνός γε καὶ οὐτιδανὸς πέλει ἀνήρ,  </p>
        <p><a>8.210</a>  ὅς τις ξεινοδόκῳ ἔριδα προφέρηται ἀέθλων  </p>
        <p><a>8.211</a>  δήμῳ ἐν ἀλλοδαπῷ: ἕο δ᾽ αὐτοῦ πάντα κολούει.  </p>
        <p><a>8.212</a>  τῶν δ᾽ ἄλλων οὔ πέρ τιν᾽ ἀναίνομαι οὐδ᾽ ἀθερίζω,  </p>
        <p><a>8.213</a>  ἀλλ᾽ ἐθέλω ἴδμεν καὶ πειρηθήμεναι ἄντην.  </p>
        <p><a>8.214</a>  πάντα γὰρ οὐ κακός εἰμι, μετ᾽ ἀνδράσιν ὅσσοι ἄεθλοι:  </p>
        <p><a>8.215</a>  εὖ μὲν τόξον οἶδα ἐύξοον ἀμφαφάασθαι:  </p>
        <p><a>8.216</a>  πρῶτός κ᾽ ἄνδρα βάλοιμι ὀιστεύσας ἐν ὁμίλῳ  </p>
        <p><a>8.217</a>  ἀνδρῶν δυσμενέων, εἰ καὶ μάλα πολλοὶ ἑταῖροι  </p>
        <p><a>8.218</a>  ἄγχι παρασταῖεν καὶ τοξαζοίατο φωτῶν.  </p>
        <p><a>8.219</a>  οἶος δή με Φιλοκτήτης ἀπεκαίνυτο τόξῳ  </p>
        <p><a>8.220</a>  δήμῳ ἔνι Τρώων, ὅτε τοξαζοίμεθ᾽ Ἀχαιοί.  </p>
        <p><a>8.221</a>  τῶν δ᾽ ἄλλων ἐμέ φημι πολὺ προφερέστερον εἶναι,  </p>
        <p><a>8.222</a>  ὅσσοι νῦν βροτοί εἰσιν ἐπὶ χθονὶ σῖτον ἔδοντες.  </p>
        <p><a>8.223</a>  ἀνδράσι δὲ προτέροισιν ἐριζέμεν οὐκ ἐθελήσω,  </p>
        <p><a>8.224</a>  οὔθ᾽ Ἡρακλῆι οὔτ᾽ Εὐρύτῳ Οιχαλιῆι,  </p>
        <p><a>8.225</a>  οἵ ῥα καὶ ἀθανάτοισιν ἐρίζεσκον περὶ τόξων.  </p>
        <p><a>8.226</a>  τῷ ῥα καὶ αἶψ᾽ ἔθανεν μέγας Εὔρυτος, οὐδ᾽ ἐπὶ γῆρας  </p>
        <p><a>8.227</a>  ἵκετ᾽ ἐνὶ μεγάροισι: χολωσάμενος γὰρ Ἀπόλλων  </p>
        <p><a>8.228</a>  ἔκτανεν, οὕνεκά μιν προκαλίζετο τοξάζεσθαι.  </p>
        <p><a>8.229</a>  δουρὶ δ᾽ ἀκοντίζω ὅσον οὐκ ἄλλος τις ὀιστῷ.  </p>
        <p><a>8.230</a>  οἴοισιν δείδοικα ποσὶν μή τίς με παρέλθῃ  </p>
        <p><a>8.231</a>  Φαιήκων: λίην γὰρ ἀεικελίως ἐδαμάσθην  </p>
        <p><a>8.232</a>  κύμασιν ἐν πολλοῖς, ἐπεὶ οὐ κομιδὴ κατὰ νῆα  </p>
        <p><a>8.233</a>  ἦεν ἐπηετανός: τῷ μοι φίλα γυῖα λέλυνται.  </p>
        <p><a>8.234</a>  ὣς ἔφαθ᾽, οἱ δ᾽ ἄρα πάντες ἀκὴν ἐγένοντο σιωπῇ.  </p>
        <p><a>8.235</a>  Ἀλκίνοος δέ μιν οἶος ἀμειβόμενος προσέειπεν:  </p>
        <p><a>8.236</a>  ξεῖν᾽, ἐπεὶ οὐκ ἀχάριστα μεθ᾽ ἡμῖν ταῦτ᾽ ἀγορεύεις,  </p>
        <p><a>8.237</a>  ἀλλ᾽ ἐθέλεις ἀρετὴν σὴν φαινέμεν, ἥ τοι ὀπηδεῖ,  </p>
        <p><a>8.238</a>  χωόμενος ὅτι σ᾽ οὗτος ἀνὴρ ἐν ἀγῶνι παραστὰς  </p>
        <p><a>8.239</a>  νείκεσεν, ὡς ἂν σὴν ἀρετὴν βροτὸς οὔ τις ὄνοιτο,  </p>
        <p><a>8.240</a>  ὅς τις ἐπίσταιτο ᾗσι φρεσὶν ἄρτια βάζειν:  </p>
        <p><a>8.241</a>  ἀλλ᾽ ἄγε νῦν ἐμέθεν ξυνίει ἔπος, ὄφρα καὶ ἄλλῳ  </p>
        <p><a>8.242</a>  εἴπῃς ἡρώων, ὅτε κεν σοῖς ἐν μεγάροισι  </p>
        <p><a>8.243</a>  δαινύῃ παρὰ σῇ τ᾽ ἀλόχῳ καὶ σοῖσι τέκεσσιν,  </p>
        <p><a>8.244</a>  ἡμετέρης ἀρετῆς μεμνημένος, οἷα καὶ ἡμῖν  </p>
        <p><a>8.245</a>  Ζεὺς ἐπὶ ἔργα τίθησι διαμπερὲς ἐξ ἔτι πατρῶν.  </p>
        <p><a>8.246</a>  οὐ γὰρ πυγμάχοι εἰμὲν ἀμύμονες οὐδὲ παλαισταί,  </p>
        <p><a>8.247</a>  ἀλλὰ ποσὶ κραιπνῶς θέομεν καὶ νηυσὶν ἄριστοι,  </p>
        <p><a>8.248</a>  αἰεὶ δ᾽ ἡμῖν δαίς τε φίλη κίθαρις τε χοροί τε  </p>
        <p><a>8.249</a>  εἵματά τ᾽ ἐξημοιβὰ λοετρά τε θερμὰ καὶ εὐναί.  </p>
        <p><a>8.250</a>  ἀλλ᾽ ἄγε, Φαιήκων βητάρμονες ὅσσοι ἄριστοι,  </p>
        <p><a>8.251</a>  παίσατε, ὥς χ᾽ ὁ ξεῖνος ἐνίσπῃ οἷσι φίλοισιν  </p>
        <p><a>8.252</a>  οἴκαδε νοστήσας, ὅσσον περιγιγνόμεθ᾽ ἄλλων  </p>
        <p><a>8.253</a>  ναυτιλίῃ καὶ ποσσὶ καὶ ὀρχηστυῖ καὶ ἀοιδῇ.  </p>
        <p><a>8.254</a>  Δημοδόκῳ δέ τις αἶψα κιὼν φόρμιγγα λίγειαν  </p>
        <p><a>8.255</a>  οἰσέτω, ἥ που κεῖται ἐν ἡμετέροισι δόμοισιν.  </p>
        <p><a>8.256</a>  ὣς ἔφατ᾽ Ἀλκίνοος θεοείκελος, ὦρτο δὲ κῆρυξ  </p>
        <p><a>8.257</a>  οἴσων φόρμιγγα γλαφυρὴν δόμου ἐκ βασιλῆος.  </p>
        <p><a>8.258</a>  αἰσυμνῆται δὲ κριτοὶ ἐννέα πάντες ἀνέσταν  </p>
        <p><a>8.259</a>  δήμιοι, οἳ κατ᾽ ἀγῶνας ἐὺ πρήσσεσκον ἕκαστα,  </p>
        <p><a>8.260</a>  λείηναν δὲ χορόν, καλὸν δ᾽ εὔρυναν ἀγῶνα.  </p>
        <p><a>8.261</a>  κῆρυξ δ᾽ ἐγγύθεν ἦλθε φέρων φόρμιγγα λίγειαν  </p>
        <p><a>8.262</a>  Δημοδόκῳ: ὁ δ᾽ ἔπειτα κί᾽ ἐς μέσον: ἀμφὶ δὲ κοῦροι  </p>
        <p><a>8.263</a>  πρωθῆβαι ἵσταντο, δαήμονες ὀρχηθμοῖο,  </p>
        <p><a>8.264</a>  πέπληγον δὲ χορὸν θεῖον ποσίν. αὐτὰρ Ὀδυσσεὺς  </p>
        <p><a>8.265</a>  μαρμαρυγὰς θηεῖτο ποδῶν, θαύμαζε δὲ θυμῷ.  </p>
        <p><a>8.266</a>  αὐτὰρ ὁ φορμίζων ἀνεβάλλετο καλὸν ἀείδειν  </p>
        <p><a>8.267</a>  ἀμφ᾽ Ἄρεος φιλότητος εὐστεφάνου τ᾽ Ἀφροδίτης,  </p>
        <p><a>8.268</a>  ὡς τὰ πρῶτα μίγησαν ἐν Ἡφαίστοιο δόμοισι  </p>
        <p><a>8.269</a>  λάθρῃ, πολλὰ δ᾽ ἔδωκε, λέχος δ᾽ ᾔσχυνε καὶ εὐνὴν  </p>
        <p><a>8.270</a>  Ἡφαίστοιο ἄνακτος.  ἄφαρ δέ οἱ ἄγγελος ἦλθεν  </p>
        <p><a>8.271</a>  Ἥλιος, ὅ σφ᾽ ἐνόησε μιγαζομένους φιλότητι.  </p>
        <p><a>8.272</a>  Ἥφαιστος δ᾽ ὡς οὖν θυμαλγέα μῦθον ἄκουσε,  </p>
        <p><a>8.273</a>  βῆ ῥ᾽ ἴμεν ἐς χαλκεῶνα κακὰ φρεσὶ βυσσοδομεύων,  </p>
        <p><a>8.274</a>  ἐν δ᾽ ἔθετ᾽ ἀκμοθέτῳ μέγαν ἄκμονα, κόπτε δὲ δεσμοὺς  </p>
        <p><a>8.275</a>  ἀρρήκτους ἀλύτους, ὄφρ᾽ ἔμπεδον αὖθι μένοιεν.  </p>
        <p><a>8.276</a>  αὐτὰρ ἐπεὶ δὴ τεῦξε δόλον κεχολωμένος Ἄρει,  </p>
        <p><a>8.277</a>  βῆ ῥ᾽ ἴμεν ἐς θάλαμον, ὅθι οἱ φίλα δέμνι᾽ ἔκειτο,  </p>
        <p><a>8.278</a>  ἀμφὶ δ᾽ ἄρ᾽ ἑρμῖσιν χέε δέσματα κύκλῳ ἁπάντῃ:  </p>
        <p><a>8.279</a>  πολλὰ δὲ καὶ καθύπερθε μελαθρόφιν ἐξεκέχυντο,  </p>
        <p><a>8.280</a>  ἠύτ᾽ ἀράχνια λεπτά, τά γ᾽ οὔ κέ τις οὐδὲ ἴδοιτο,  </p>
        <p><a>8.281</a>  οὐδὲ θεῶν μακάρων: πέρι γὰρ δολόεντα τέτυκτο.  </p>
        <p><a>8.282</a>  αὐτὰρ ἐπεὶ δὴ πάντα δόλον περὶ δέμνια χεῦεν,  </p>
        <p><a>8.283</a>  εἴσατ᾽ ἴμεν ἐς Λῆμνον, ἐυκτίμενον πτολίεθρον,  </p>
        <p><a>8.284</a>  ἥ οἱ γαιάων πολὺ φιλτάτη ἐστὶν ἁπασέων.  </p>
        <p><a>8.285</a>  οὐδ᾽ ἀλαοσκοπιὴν εἶχε χρυσήνιος Ἄρης,  </p>
        <p><a>8.286</a>  ὡς ἴδεν Ἥφαιστον κλυτοτέχνην νόσφι κιόντα:  </p>
        <p><a>8.287</a>  βῆ δ᾽ ἰέναι πρὸς δῶμα περικλυτοῦ Ἡφαίστοιο  </p>
        <p><a>8.288</a>  ἰσχανόων φιλότητος ἐυστεφάνου Κυθερείης.  </p>
        <p><a>8.289</a>  ἡ δὲ νέον παρὰ πατρὸς ἐρισθενέος Κρονίωνος  </p>
        <p><a>8.290</a>  ἐρχομένη κατ᾽ ἄρ᾽ ἕζεθ᾽: ὁ δ᾽ εἴσω δώματος ᾔει,  </p>
        <p><a>8.291</a>  ἔν τ᾽ ἄρα οἱ φῦ χειρί, ἔπος τ᾽ ἔφατ᾽ ἔκ τ᾽ ὀνόμαζε:  </p>
        <p><a>8.292</a>  δεῦρο, φίλη, λέκτρονδε τραπείομεν εὐνηθέντες:  </p>
        <p><a>8.293</a>  οὐ γὰρ ἔθ᾽ Ἥφαιστος μεταδήμιος, ἀλλά που ἤδη  </p>
        <p><a>8.294</a>  οἴχεται ἐς Λῆμνον μετὰ Σίντιας ἀγριοφώνους.  </p>
        <p><a>8.295</a>  ὣς φάτο, τῇ δ᾽ ἀσπαστὸν ἐείσατο κοιμηθῆναι.  </p>
        <p><a>8.296</a>  τὼ δ᾽ ἐς δέμνια βάντε κατέδραθον: ἀμφὶ δὲ δεσμοὶ  </p>
        <p><a>8.297</a>  τεχνήεντες ἔχυντο πολύφρονος Ἡφαίστοιο,  </p>
        <p><a>8.298</a>  οὐδέ τι κινῆσαι μελέων ἦν οὐδ᾽ ἀναεῖραι.  </p>
        <p><a>8.299</a>  καὶ τότε δὴ γίγνωσκον, ὅ τ᾽ οὐκέτι φυκτὰ πέλοντο.  </p>
        <p><a>8.300</a>  ἀγχίμολον δέ σφ᾽ ἦλθε περικλυτὸς ἀμφιγυήεις,  </p>
        <p><a>8.301</a>  αὖτις ὑποστρέψας πρὶν Λήμνου γαῖαν ἱκέσθαι:  </p>
        <p><a>8.302</a>  Ἠέλιος γάρ οἱ σκοπιὴν ἔχεν εἶπέ τε μῦθον.  </p>
        <p><a>8.303</a>  βῆ δ᾽ ἴμεναι πρὸς δῶμα φίλον τετιημένος ἦτορ:  </p>
        <p><a>8.304</a>  ἔστη δ᾽ ἐν προθύροισι, χόλος δέ μιν ἄγριος ᾕρει:  </p>
        <p><a>8.305</a>  σμερδαλέον δ᾽ ἐβόησε, γέγωνέ τε πᾶσι θεοῖσιν:  </p>
        <p><a>8.306</a>  Ζεῦ πάτερ ἠδ᾽ ἄλλοι μάκαρες θεοὶ αἰὲν ἐόντες,  </p>
        <p><a>8.307</a>  δεῦθ᾽, ἵνα ἔργα γελαστὰ καὶ οὐκ ἐπιεικτὰ ἴδησθε,  </p>
        <p><a>8.308</a>  ὡς ἐμὲ χωλὸν ἐόντα Διὸς θυγάτηρ Ἀφροδίτη  </p>
        <p><a>8.309</a>  αἰὲν ἀτιμάζει, φιλέει δ᾽ ἀίδηλον Ἄρηα,  </p>
        <p><a>8.310</a>  οὕνεχ᾽ ὁ μὲν καλός τε καὶ ἀρτίπος, αὐτὰρ ἐγώ γε  </p>
        <p><a>8.311</a>  ἠπεδανὸς γενόμην. ἀτὰρ οὔ τί μοι αἴτιος ἄλλος,  </p>
        <p><a>8.312</a>  ἀλλὰ τοκῆε δύω, τὼ μὴ γείνασθαι ὄφελλον.  </p>
        <p><a>8.313</a>  ἀλλ᾽ ὄψεσθ᾽, ἵνα τώ γε καθεύδετον ἐν φιλότητι  </p>
        <p><a>8.314</a>  εἰς ἐμὰ δέμνια βάντες, ἐγὼ δ᾽ ὁρόων ἀκάχημαι.  </p>
        <p><a>8.315</a>  οὐ μέν σφεας ἔτ᾽ ἔολπα μίνυνθά γε κειέμεν οὕτως  </p>
        <p><a>8.316</a>  καὶ μάλα περ φιλέοντε: τάχ᾽ οὐκ ἐθελήσετον ἄμφω  </p>
        <p><a>8.317</a>  εὕδειν: ἀλλά σφωε δόλος καὶ δεσμὸς ἐρύξει,  </p>
        <p><a>8.318</a>  εἰς ὅ κέ μοι μάλα πάντα πατὴρ ἀποδῷσιν ἔεδνα,  </p>
        <p><a>8.319</a>  ὅσσα οἱ ἐγγυάλιξα κυνώπιδος εἵνεκα κούρης,  </p>
        <p><a>8.320</a>  οὕνεκά οἱ καλὴ θυγάτηρ, ἀτὰρ οὐκ ἐχέθυμος.  </p>
        <p><a>8.321</a>  ὣς ἔφαθ᾽, οἱ δ᾽ ἀγέροντο θεοὶ ποτὶ χαλκοβατὲς δῶ:  </p>
        <p><a>8.322</a>  ἦλθε Ποσειδάων γαιήοχος, ἦλθ᾽ ἐριούνης  </p>
        <p><a>8.323</a>  Ἑρμείας, ἦλθεν δὲ ἄναξ ἑκάεργος Ἀπόλλων.  </p>
        <p><a>8.324</a>  θηλύτεραι δὲ θεαὶ μένον αἰδοῖ οἴκοι ἑκάστη.  </p>
        <p><a>8.325</a>  ἔσταν δ᾽ ἐν προθύροισι θεοί, δωτῆρες ἑάων:  </p>
        <p><a>8.326</a>  ἄσβεστος δ᾽ ἄρ᾽ ἐνῶρτο γέλως μακάρεσσι θεοῖσι  </p>
        <p><a>8.327</a>  τέχνας εἰσορόωσι πολύφρονος Ἡφαίστοιο.  </p>
        <p><a>8.328</a>  ὧδε δέ τις εἴπεσκεν ἰδὼν ἐς πλησίον ἄλλον:  </p>
        <p><a>8.329</a>  οὐκ ἀρετᾷ κακὰ ἔργα: κιχάνει τοι βραδὺς ὠκύν,  </p>
        <p><a>8.330</a>  ὡς καὶ νῦν Ἥφαιστος ἐὼν βραδὺς εἷλεν Ἄρηα  </p>
        <p><a>8.331</a>  ὠκύτατόν περ ἐόντα θεῶν οἳ Ὄλυμπον ἔχουσιν,  </p>
        <p><a>8.332</a>  χωλὸς ἐὼν τέχνῃσι: τὸ καὶ μοιχάγρι᾽ ὀφέλλει.  </p>
        <p><a>8.333</a>  ὣς οἱ μὲν τοιαῦτα πρὸς ἀλλήλους ἀγόρευον:  </p>
        <p><a>8.334</a>  Ἑρμῆν δὲ προσέειπεν ἄναξ Διὸς υἱὸς Ἀπόλλων:  </p>
        <p><a>8.335</a>  Ἑρμεία, Διὸς υἱέ, διάκτορε, δῶτορ ἑάων,  </p>
        <p><a>8.336</a>  ἦ ῥά κεν ἐν δεσμοῖς ἐθέλοις κρατεροῖσι πιεσθεὶς  </p>
        <p><a>8.337</a>  εὕδειν ἐν λέκτροισι παρὰ χρυσέῃ Ἀφροδίτῃ;  </p>
        <p><a>8.338</a>  τὸν δ᾽ ἠμείβετ᾽ ἔπειτα διάκτορος ἀργεϊφόντης:  </p>
        <p><a>8.339</a>  αἲ γὰρ τοῦτο γένοιτο, ἄναξ ἑκατηβόλ᾽ Ἄπολλον:  </p>
        <p><a>8.340</a>  δεσμοὶ μὲν τρὶς τόσσοι ἀπείρονες ἀμφὶς ἔχοιεν,  </p>
        <p><a>8.341</a>  ὑμεῖς δ᾽ εἰσορόῳτε θεοὶ πᾶσαί τε θέαιναι,  </p>
        <p><a>8.342</a>  αὐτὰρ ἐγὼν εὕδοιμι παρὰ χρυσέῃ Ἀφροδίτῃ.  </p>
        <p><a>8.343</a>  ὣς ἔφατ᾽, ἐν δὲ γέλως ὦρτ᾽ ἀθανάτοισι θεοῖσιν.  </p>
        <p><a>8.344</a>  οὐδὲ Ποσειδάωνα γέλως ἔχε, λίσσετο δ᾽ αἰεὶ  </p>
        <p><a>8.345</a>  Ἥφαιστον κλυτοεργὸν ὅπως λύσειεν Ἄρηα.  </p>
        <p><a>8.346</a>  καί μιν φωνήσας ἔπεα πτερόεντα προσηύδα:  </p>
        <p><a>8.347</a>  λῦσον: ἐγὼ δέ τοι αὐτὸν ὑπίσχομαι, ὡς σὺ κελεύεις,  </p>
        <p><a>8.348</a>  τίσειν αἴσιμα πάντα μετ᾽ ἀθανάτοισι θεοῖσιν.  </p>
        <p><a>8.349</a>  τὸν δ᾽ αὖτε προσέειπε περικλυτὸς ἀμφιγυήεις:  </p>
        <p><a>8.350</a>  μή με, Ποσείδαον γαιήοχε, ταῦτα κέλευε:  </p>
        <p><a>8.351</a>  δειλαί τοι δειλῶν γε καὶ ἐγγύαι ἐγγυάασθαι.  </p>
        <p><a>8.352</a>  πῶς ἂν ἐγώ σε δέοιμι μετ᾽ ἀθανάτοισι θεοῖσιν,  </p>
        <p><a>8.353</a>  εἴ κεν Ἄρης οἴχοιτο χρέος καὶ δεσμὸν ἀλύξας;  </p>
        <p><a>8.354</a>  τὸν δ᾽ αὖτε προσέειπε Ποσειδάων ἐνοσίχθων:  </p>
        <p><a>8.355</a>  Ἥφαιστ᾽, εἴ περ γάρ κεν Ἄρης χρεῖος ὑπαλύξας  </p>
        <p><a>8.356</a>  οἴχηται φεύγων, αὐτός τοι ἐγὼ τάδε τίσω.  </p>
        <p><a>8.357</a>  τὸν δ᾽ ἠμείβετ᾽ ἔπειτα περικλυτὸς ἀμφιγυήεις:  </p>
        <p><a>8.358</a>  οὐκ ἔστ᾽ οὐδὲ ἔοικε τεὸν ἔπος ἀρνήσασθαι.  </p>
        <p><a>8.359</a>  ὣς εἰπὼν δεσμὸν ἀνίει μένος Ἡφαίστοιο.  </p>
        <p><a>8.360</a>  τὼ δ᾽ ἐπεὶ ἐκ δεσμοῖο λύθεν, κρατεροῦ περ ἐόντος,  </p>
        <p><a>8.361</a>  αὐτίκ᾽ ἀναΐξαντε ὁ μὲν Θρῄκηνδε βεβήκει,  </p>
        <p><a>8.362</a>  ἡ δ᾽ ἄρα Κύπρον ἵκανε φιλομμειδὴς Ἀφροδίτη,  </p>
        <p><a>8.363</a>  ἐς Πάφον: ἔνθα δέ οἱ τέμενος βωμός τε θυήεις.  </p>
        <p><a>8.364</a>  ἔνθα δέ μιν Χάριτες λοῦσαν καὶ χρῖσαν ἐλαίῳ  </p>
        <p><a>8.365</a>  ἀμβρότῳ, οἷα θεοὺς ἐπενήνοθεν αἰὲν ἐόντας,  </p>
        <p><a>8.366</a>  ἀμφὶ δὲ εἵματα ἕσσαν ἐπήρατα, θαῦμα ἰδέσθαι.  </p>
        <p><a>8.367</a>  ταῦτ᾽ ἄρ᾽ ἀοιδὸς ἄειδε περικλυτός: αὐτὰρ Ὀδυσσεὺς  </p>
        <p><a>8.368</a>  τέρπετ᾽ ἐνὶ φρεσὶν ᾗσιν ἀκούων ἠδὲ καὶ ἄλλοι  </p>
        <p><a>8.369</a>  Φαίηκες δολιχήρετμοι, ναυσίκλυτοι ἄνδρες.  </p>
        <p><a>8.370</a>  Ἀλκίνοος δ᾽ Ἅλιον καὶ Λαοδάμαντα κέλευσεν  </p>
        <p><a>8.371</a>  μουνὰξ ὀρχήσασθαι, ἐπεί σφισιν οὔ τις ἔριζεν.  </p>
        <p><a>8.372</a>  οἱ δ᾽ ἐπεὶ οὖν σφαῖραν καλὴν μετὰ χερσὶν ἕλοντο,  </p>
        <p><a>8.373</a>  πορφυρέην, τήν σφιν Πόλυβος ποίησε δαΐφρων,  </p>
        <p><a>8.374</a>  τὴν ἕτερος ῥίπτασκε ποτὶ νέφεα σκιόεντα  </p>
        <p><a>8.375</a>  ἰδνωθεὶς ὀπίσω, ὁ δ᾽ ἀπὸ χθονὸς ὑψόσ᾽ ἀερθεὶς  </p>
        <p><a>8.376</a>  ῥηιδίως μεθέλεσκε, πάρος ποσὶν οὖδας ἱκέσθαι.  </p>
        <p><a>8.377</a>  αὐτὰρ ἐπεὶ δὴ σφαίρῃ ἀν᾽ ἰθὺν πειρήσαντο,  </p>
        <p><a>8.378</a>  ὠρχείσθην δὴ ἔπειτα ποτὶ χθονὶ πουλυβοτείρῃ  </p>
        <p><a>8.379</a>  ταρφέ᾽ ἀμειβομένω: κοῦροι δ᾽ ἐπελήκεον ἄλλοι  </p>
        <p><a>8.380</a>  ἑστεῶτες κατ᾽ ἀγῶνα, πολὺς δ᾽ ὑπὸ κόμπος ὀρώρει.  </p>
        <p><a>8.381</a>  δὴ τότ᾽ ἄρ᾽ Ἀλκίνοον προσεφώνεε δῖος Ὀδυσσεύς:  </p>
        <p><a>8.382</a>  Ἀλκίνοε κρεῖον, πάντων ἀριδείκετε λαῶν,  </p>
        <p><a>8.383</a>  ἠμὲν ἀπείλησας βητάρμονας εἶναι ἀρίστους,  </p>
        <p><a>8.384</a>  ἠδ᾽ ἄρ᾽ ἑτοῖμα τέτυκτο: σέβας μ᾽ ἔχει εἰσορόωντα.  </p>
        <p><a>8.385</a>  ὣς φάτο, γήθησεν δ᾽ ἱερὸν μένος Ἀλκινόοιο,  </p>
        <p><a>8.386</a>  αἶψα δὲ Φαιήκεσσι φιληρέτμοισι μετηύδα:  </p>
        <p><a>8.387</a>  κέκλυτε, Φαιήκων ἡγήτορες ἠδὲ μέδοντες.  </p>
        <p><a>8.388</a>  ὁ ξεῖνος μάλα μοι δοκέει πεπνυμένος εἶναι.  </p>
        <p><a>8.389</a>  ἀλλ᾽ ἄγε οἱ δῶμεν ξεινήιον, ὡς ἐπιεικές.  </p>
        <p><a>8.390</a>  δώδεκα γὰρ κατὰ δῆμον ἀριπρεπέες βασιλῆες  </p>
        <p><a>8.391</a>  ἀρχοὶ κραίνουσι, τρισκαιδέκατος δ᾽ ἐγὼ αὐτός:  </p>
        <p><a>8.392</a>  τῶν οἱ ἕκαστος φᾶρος ἐυπλυνὲς ἠδὲ χιτῶνα  </p>
        <p><a>8.393</a>  καὶ χρυσοῖο τάλαντον ἐνείκατε τιμήεντος.  </p>
        <p><a>8.394</a>  αἶψα δὲ πάντα φέρωμεν ἀολλέα, ὄφρ᾽ ἐνὶ χερσὶν  </p>
        <p><a>8.395</a>  ξεῖνος ἔχων ἐπὶ δόρπον ἴῃ χαίρων ἐνὶ θυμῷ.  </p>
        <p><a>8.396</a>  Εὐρύαλος δέ ἑ αὐτὸν ἀρεσσάσθω ἐπέεσσι  </p>
        <p><a>8.397</a>  καὶ δώρῳ, ἐπεὶ οὔ τι ἔπος κατὰ μοῖραν ἔειπεν.  </p>
        <p><a>8.398</a>  ὣς ἔφαθ᾽, οἱ δ᾽ ἄρα πάντες ἐπῄνεον ἠδ᾽ ἐκέλευον,  </p>
        <p><a>8.399</a>  δῶρα δ᾽ ἄρ᾽ οἰσέμεναι πρόεσαν κήρυκα ἕκαστος.  </p>
        <p><a>8.400</a>  τὸν δ᾽ αὖτ᾽ Εὐρύαλος ἀπαμείβετο φώνησέν τε:  </p>
        <p><a>8.401</a>  Ἀλκίνοε κρεῖον, πάντων ἀριδείκετε λαῶν,  </p>
        <p><a>8.402</a>  τοιγὰρ ἐγὼ τὸν ξεῖνον ἀρέσσομαι, ὡς σὺ κελεύεις.  </p>
        <p><a>8.403</a>  δώσω οἱ τόδ᾽ ἄορ παγχάλκεον, ᾧ ἔπι κώπη  </p>
        <p><a>8.404</a>  ἀργυρέη, κολεὸν δὲ νεοπρίστου ἐλέφαντος  </p>
        <p><a>8.405</a>  ἀμφιδεδίνηται: πολέος δέ οἱ ἄξιον ἔσται.  </p>
        <p><a>8.406</a>  ὣς εἰπὼν ἐν χερσὶ τίθει ξίφος ἀργυρόηλον  </p>
        <p><a>8.407</a>  καί μιν φωνήσας ἔπεα πτερόεντα προσηύδα:  </p>
        <p><a>8.408</a>  χαῖρε, πάτερ ὦ ξεῖνε: ἔπος δ᾽ εἴ πέρ τι βέβακται  </p>
        <p><a>8.409</a>  δεινόν, ἄφαρ τὸ φέροιεν ἀναρπάξασαι ἄελλαι.  </p>
        <p><a>8.410</a>  σοὶ δὲ θεοὶ ἄλοχόν τ᾽ ἰδέειν καὶ πατρίδ᾽ ἱκέσθαι  </p>
        <p><a>8.411</a>  δοῖεν, ἐπεὶ δὴ δηθὰ φίλων ἄπο πήματα πάσχεις.  </p>
        <p><a>8.412</a>  τὸν δ᾽ ἀπαμειβόμενος προσέφη πολύμητις Ὀδυσσεύς:  </p>
        <p><a>8.413</a>  καὶ σὺ φίλος μάλα χαῖρε, θεοὶ δέ τοι ὄλβια δοῖεν.  </p>
        <p><a>8.414</a>  μηδέ τι τοι ξίφεός γε ποθὴ μετόπισθε γένοιτο  </p>
        <p><a>8.415</a>  τούτου, ὃ δή μοι δῶκας ἀρεσσάμενος ἐπέεσσιν.  </p>
        <p><a>8.416</a>  ἦ ῥα καὶ ἀμφ᾽ ὤμοισι θέτο ξίφος ἀργυρόηλον.  </p>
        <p><a>8.417</a>  δύσετό τ᾽ ἠέλιος, καὶ τῷ κλυτὰ δῶρα παρῆεν.  </p>
        <p><a>8.418</a>  καὶ τά γ᾽ ἐς Ἀλκινόοιο φέρον κήρυκες ἀγαυοί:  </p>
        <p><a>8.419</a>  δεξάμενοι δ᾽ ἄρα παῖδες ἀμύμονος Ἀλκινόοιο  </p>
        <p><a>8.420</a>  μητρὶ παρ᾽ αἰδοίῃ ἔθεσαν περικαλλέα δῶρα.  </p>
        <p><a>8.421</a>  τοῖσιν δ᾽ ἡγεμόνευ᾽ ἱερὸν μένος Ἀλκινόοιο,  </p>
        <p><a>8.422</a>  ἐλθόντες δὲ καθῖζον ἐν ὑψηλοῖσι θρόνοισι.  </p>
        <p><a>8.423</a>  δή ῥα τότ᾽ Ἀρήτην προσέφη μένος Ἀλκινόοιο:  </p>
        <p><a>8.424</a>  δεῦρο, γύναι, φέρε χηλὸν ἀριπρεπέ᾽, ἥ τις ἀρίστη:  </p>
        <p><a>8.425</a>  ἐν δ᾽ αὐτὴ θὲς φᾶρος ἐυπλυνὲς ἠδὲ χιτῶνα.  </p>
        <p><a>8.426</a>  ἀμφὶ δέ οἱ πυρὶ χαλκὸν ἰήνατε, θέρμετε δ᾽ ὕδωρ,  </p>
        <p><a>8.427</a>  ὄφρα λοεσσάμενός τε ἰδών τ᾽ ἐὺ κείμενα πάντα  </p>
        <p><a>8.428</a>  δῶρα, τά οἱ Φαίηκες ἀμύμονες ἐνθάδ᾽ ἔνεικαν,  </p>
        <p><a>8.429</a>  δαιτί τε τέρπηται καὶ ἀοιδῆς ὕμνον ἀκούων.  </p>
        <p><a>8.430</a>  καί οἱ ἐγὼ τόδ᾽ ἄλεισον ἐμὸν περικαλλὲς ὀπάσσω,  </p>
        <p><a>8.431</a>  χρύσεον, ὄφρ᾽ ἐμέθεν μεμνημένος ἤματα πάντα  </p>
        <p><a>8.432</a>  σπένδῃ ἐνὶ μεγάρῳ Διί τ᾽ ἄλλοισίν τε θεοῖσιν.  </p>
        <p><a>8.433</a>  ὣς ἔφατ᾽, Ἀρήτη δὲ μετὰ δμῳῇσιν ἔειπεν  </p>
        <p><a>8.434</a>  ἀμφὶ πυρὶ στῆσαι τρίποδα μέγαν ὅττι τάχιστα.  </p>
        <p><a>8.435</a>  αἱ δὲ λοετροχόον τρίποδ᾽ ἵστασαν ἐν πυρὶ κηλέῳ,  </p>
        <p><a>8.436</a>  ἔν δ᾽ ἄρ᾽ ὕδωρ ἔχεαν, ὑπὸ δὲ ξύλα δαῖον ἑλοῦσαι.  </p>
        <p><a>8.437</a>  γάστρην μὲν τρίποδος πῦρ ἄμφεπε, θέρμετο δ᾽ ὕδωρ:  </p>
        <p><a>8.438</a>  τόφρα δ᾽ ἄρ᾽ Ἀρήτη ξείνῳ περικαλλέα χηλὸν  </p>
        <p><a>8.439</a>  ἐξέφερεν θαλάμοιο, τίθει δ᾽ ἐνὶ κάλλιμα δῶρα,  </p>
        <p><a>8.440</a>  ἐσθῆτα χρυσόν τε, τά οἱ Φαίηκες ἔδωκαν:  </p>
        <p><a>8.441</a>  ἐν δ᾽ αὐτὴ φᾶρος θῆκεν καλόν τε χιτῶνα,  </p>
        <p><a>8.442</a>  καί μιν φωνήσασ᾽ ἔπεα πτερόεντα προσηύδα:  </p>
        <p><a>8.443</a>  αὐτὸς νῦν ἴδε πῶμα, θοῶς δ᾽ ἐπὶ δεσμὸν ἴηλον,  </p>
        <p><a>8.444</a>  μή τίς τοι καθ᾽ ὁδὸν δηλήσεται, ὁππότ᾽ ἂν αὖτε  </p>
        <p><a>8.445</a>  εὕδῃσθα γλυκὺν ὕπνον ἰὼν ἐν νηὶ μελαίνῃ.  </p>
        <p><a>8.446</a>  αὐτὰρ ἐπεὶ τό γ᾽ ἄκουσε πολύτλας δῖος Ὀδυσσεύς,  </p>
        <p><a>8.447</a>  αὐτίκ᾽ ἐπήρτυε πῶμα, θοῶς δ᾽ ἐπὶ δεσμὸν ἴηλεν  </p>
        <p><a>8.448</a>  ποικίλον, ὅν ποτέ μιν δέδαε φρεσὶ πότνια Κίρκη:  </p>
        <p><a>8.449</a>  αὐτόδιον δ᾽ ἄρα μιν ταμίη λούσασθαι ἀνώγει  </p>
        <p><a>8.450</a>  ἔς ῥ᾽ ἀσάμινθον βάνθ᾽: ὁ δ᾽ ἄρ ἀσπασίως ἴδε θυμῷ  </p>
        <p><a>8.451</a>  θερμὰ λοέτρ᾽, ἐπεὶ οὔ τι κομιζόμενός γε θάμιζεν,  </p>
        <p><a>8.452</a>  ἐπεὶ δὴ λίπε δῶμα Καλυψοῦς ἠυκόμοιο.  </p>
        <p><a>8.453</a>  τόφρα δέ οἱ κομιδή γε θεῷ ὣς ἔμπεδος ἦεν.  </p>
        <p><a>8.454</a>  τὸν δ᾽ ἐπεὶ οὖν δμῳαὶ λοῦσαν καὶ χρῖσαν ἐλαίῳ,  </p>
        <p><a>8.455</a>  ἀμφὶ δέ μιν χλαῖναν καλὴν βάλον ἠδὲ χιτῶνα,  </p>
        <p><a>8.456</a>  ἔκ ῥ᾽ ἀσαμίνθου βὰς ἄνδρας μέτα οἰνοποτῆρας  </p>
        <p><a>8.457</a>  ἤιε: Ναυσικάα δὲ θεῶν ἄπο κάλλος ἔχουσα  </p>
        <p><a>8.458</a>  στῆ ῥα παρὰ σταθμὸν τέγεος πύκα ποιητοῖο,  </p>
        <p><a>8.459</a>  θαύμαζεν δ᾽ Ὀδυσῆα ἐν ὀφθαλμοῖσιν ὁρῶσα,  </p>
        <p><a>8.460</a>  καί μιν φωνήσασ᾽ ἔπεα πτερόεντα προσηύδα:  </p>
        <p><a>8.461</a>  χαῖρε, ξεῖν᾽, ἵνα καί ποτ᾽ ἐὼν ἐν πατρίδι γαίῃ  </p>
        <p><a>8.462</a>  μνήσῃ ἐμεῦ, ὅτι μοι πρώτῃ ζωάγρι᾽ ὀφέλλεις.  </p>
        <p><a>8.463</a>  τὴν δ᾽ ἀπαμειβόμενος προσέφη πολύμητις Ὀδυσσεύς.  </p>
        <p><a>8.464</a>  Ναυσικάα θύγατερ μεγαλήτορος Ἀλκινόοιο,  </p>
        <p><a>8.465</a>  οὕτω νῦν Ζεὺς θείη, ἐρίγδουπος πόσις Ἥρης,  </p>
        <p><a>8.466</a>  οἴκαδέ τ᾽ ἐλθέμεναι καὶ νόστιμον ἦμαρ ἰδέσθαι:  </p>
        <p><a>8.467</a>  τῷ κέν τοι καὶ κεῖθι θεῷ ὣς εὐχετοῴμην  </p>
        <p><a>8.468</a>  αἰεὶ ἤματα πάντα: σὺ γάρ μ᾽ ἐβιώσαο, κούρη.  </p>
        <p><a>8.469</a>  ἦ ῥα καὶ ἐς θρόνον ἷζε παρ᾽ Ἀλκίνοον βασιλῆα:  </p>
        <p><a>8.470</a>  οἱ δ᾽ ἤδη μοίρας τ᾽ ἔνεμον κερόωντό τε οἶνον.  </p>
        <p><a>8.471</a>  κῆρυξ δ᾽ ἐγγύθεν ἦλθεν ἄγων ἐρίηρον ἀοιδόν,  </p>
        <p><a>8.472</a>  Δημόδοκον λαοῖσι τετιμένον: εἷσε δ᾽ ἄρ᾽ αὐτὸν  </p>
        <p><a>8.473</a>  μέσσῳ δαιτυμόνων, πρὸς κίονα μακρὸν ἐρείσας.  </p>
        <p><a>8.474</a>  δὴ τότε κήρυκα προσέφη πολύμητις Ὀδυσσεύς,  </p>
        <p><a>8.475</a>  νώτου ἀποπροταμών, ἐπὶ δὲ πλεῖον ἐλέλειπτο,  </p>
        <p><a>8.476</a>  ἀργιόδοντος ὑός, θαλερὴ δ᾽ ἦν ἀμφὶς ἀλοιφή:  </p>
        <p><a>8.477</a>  κῆρυξ, τῆ δή, τοῦτο πόρε κρέας, ὄφρα φάγῃσιν,  </p>
        <p><a>8.478</a>  Δημοδόκῳ: καί μιν προσπτύξομαι ἀχνύμενός περ:  </p>
        <p><a>8.479</a>  πᾶσι γὰρ ἀνθρώποισιν ἐπιχθονίοισιν ἀοιδοὶ  </p>
        <p><a>8.480</a>  τιμῆς ἔμμοροί εἰσι καὶ αἰδοῦς, οὕνεκ᾽ ἄρα σφέας  </p>
        <p><a>8.481</a>  οἴμας μοῦσ᾽ ἐδίδαξε, φίλησε δὲ φῦλον ἀοιδῶν.  </p>
        <p><a>8.482</a>  ὣς ἄρ᾽ ἔφη, κῆρυξ δὲ φέρων ἐν χερσὶν ἔθηκεν  </p>
        <p><a>8.483</a>  ἥρῳ Δημοδόκῳ: ὁ δ᾽ ἐδέξατο, χαῖρε δὲ θυμῷ.  </p>
        <p><a>8.484</a>  οἱ δ᾽ ἐπ᾽ ὀνείαθ᾽ ἑτοῖμα προκείμενα χεῖρας ἴαλλον.  </p>
        <p><a>8.485</a>  αὐτὰρ ἐπεὶ πόσιος καὶ ἐδητύος ἐξ ἔρον ἕντο,  </p>
        <p><a>8.486</a>  δὴ τότε Δημόδοκον προσέφη πολύμητις Ὀδυσσεύς:  </p>
        <p><a>8.487</a>  Δημόδοκ᾽, ἔξοχα δή σε βροτῶν αἰνίζομ᾽ ἁπάντων.  </p>
        <p><a>8.488</a>  ἢ σέ γε μοῦσ᾽ ἐδίδαξε, Διὸς πάϊς, ἢ σέ γ᾽ Ἀπόλλων:  </p>
        <p><a>8.489</a>  λίην γὰρ κατὰ κόσμον Ἀχαιῶν οἶτον ἀείδεις,  </p>
        <p><a>8.490</a>  ὅσσ᾽ ἔρξαν τ᾽ ἔπαθόν τε καὶ ὅσσ᾽ ἐμόγησαν Ἀχαιοί,  </p>
        <p><a>8.491</a>  ὥς τέ που ἢ αὐτὸς παρεὼν ἢ ἄλλου ἀκούσας.  </p>
        <p><a>8.492</a>  ἀλλ᾽ ἄγε δὴ μετάβηθι καὶ ἵππου κόσμον ἄεισον  </p>
        <p><a>8.493</a>  δουρατέου, τὸν Ἐπειὸς ἐποίησεν σὺν Ἀθήνῃ,  </p>
        <p><a>8.494</a>  ὅν ποτ᾽ ἐς ἀκρόπολιν δόλον ἤγαγε δῖος Ὀδυσσεὺς  </p>
        <p><a>8.495</a>  ἀνδρῶν ἐμπλήσας οἵ ῥ᾽ Ἴλιον ἐξαλάπαξαν.  </p>
        <p><a>8.496</a>  αἴ κεν δή μοι ταῦτα κατὰ μοῖραν καταλέξῃς,  </p>
        <p><a>8.497</a>  αὐτίκ᾽ ἐγὼ πᾶσιν μυθήσομαι ἀνθρώποισιν,  </p>
        <p><a>8.498</a>  ὡς ἄρα τοι πρόφρων θεὸς ὤπασε θέσπιν ἀοιδήν.  </p>
        <p><a>8.499</a>  ὣς φάθ᾽, ὁ δ᾽ ὁρμηθεὶς θεοῦ ἤρχετο, φαῖνε δ᾽ ἀοιδήν,  </p>
        <p><a>8.500</a>  ἔνθεν ἑλὼν ὡς οἱ μὲν ἐυσσέλμων ἐπὶ νηῶν  </p>
        <p><a>8.501</a>  βάντες ἀπέπλειον, πῦρ ἐν κλισίῃσι βαλόντες,  </p>
        <p><a>8.502</a>  Ἀργεῖοι, τοὶ δ᾽ ἤδη ἀγακλυτὸν ἀμφ᾽ Ὀδυσῆα  </p>
        <p><a>8.503</a>  ἥατ᾽ ἐνὶ Τρώων ἀγορῇ κεκαλυμμένοι ἵππῳ:  </p>
        <p><a>8.504</a>  αὐτοὶ γάρ μιν Τρῶες ἐς ἀκρόπολιν ἐρύσαντο.  </p>
        <p><a>8.505</a>  ὣς ὁ μὲν ἑστήκει, τοὶ δ᾽ ἄκριτα πόλλ᾽ ἀγόρευον  </p>
        <p><a>8.506</a>  ἥμενοι ἀμφ᾽ αὐτόν: τρίχα δέ σφισιν ἥνδανε βουλή,  </p>
        <p><a>8.507</a>  ἠὲ διαπλῆξαι κοῖλον δόρυ νηλέι χαλκῷ,  </p>
        <p><a>8.508</a>  ἢ κατὰ πετράων βαλέειν ἐρύσαντας ἐπ᾽ ἄκρης,  </p>
        <p><a>8.509</a>  ἢ ἐάαν μέγ᾽ ἄγαλμα θεῶν θελκτήριον εἶναι,  </p>
        <p><a>8.510</a>  τῇ περ δὴ καὶ ἔπειτα τελευτήσεσθαι ἔμελλεν:  </p>
        <p><a>8.511</a>  αἶσα γὰρ ἦν ἀπολέσθαι, ἐπὴν πόλις ἀμφικαλύψῃ  </p>
        <p><a>8.512</a>  δουράτεον μέγαν ἵππον, ὅθ᾽ ἥατο πάντες ἄριστοι  </p>
        <p><a>8.513</a>  Ἀργείων Τρώεσσι φόνον καὶ κῆρα φέροντες.  </p>
        <p><a>8.514</a>  ἤειδεν δ᾽ ὡς ἄστυ διέπραθον υἷες Ἀχαιῶν  </p>
        <p><a>8.515</a>  ἱππόθεν ἐκχύμενοι, κοῖλον λόχον ἐκπρολιπόντες.  </p>
        <p><a>8.516</a>  ἄλλον δ᾽ ἄλλῃ ἄειδε πόλιν κεραϊζέμεν αἰπήν,  </p>
        <p><a>8.517</a>  αὐτὰρ Ὀδυσσῆα προτὶ δώματα Δηιφόβοιο  </p>
        <p><a>8.518</a>  βήμεναι, ἠύτ᾽ Ἄρηα σὺν ἀντιθέῳ Μενελάῳ.  </p>
        <p><a>8.519</a>  κεῖθι δὴ αἰνότατον πόλεμον φάτο τολμήσαντα  </p>
        <p><a>8.520</a>  νικῆσαι καὶ ἔπειτα διὰ μεγάθυμον Ἀθήνην.  </p>
        <p><a>8.521</a>  ταῦτ᾽ ἄρ᾽ ἀοιδὸς ἄειδε περικλυτός: αὐτὰρ Ὀδυσσεὺς  </p>
        <p><a>8.522</a>  τήκετο, δάκρυ δ᾽ ἔδευεν ὑπὸ βλεφάροισι παρειάς.  </p>
        <p><a>8.523</a>  ὡς δὲ γυνὴ κλαίῃσι φίλον πόσιν ἀμφιπεσοῦσα,  </p>
        <p><a>8.524</a>  ὅς τε ἑῆς πρόσθεν πόλιος λαῶν τε πέσῃσιν,  </p>
        <p><a>8.525</a>  ἄστεϊ καὶ τεκέεσσιν ἀμύνων νηλεὲς ἦμαρ:  </p>
        <p><a>8.526</a>  ἡ μὲν τὸν θνήσκοντα καὶ ἀσπαίροντα ἰδοῦσα  </p>
        <p><a>8.527</a>  ἀμφ᾽ αὐτῷ χυμένη λίγα κωκύει: οἱ δέ τ᾽ ὄπισθε  </p>
        <p><a>8.528</a>  κόπτοντες δούρεσσι μετάφρενον ἠδὲ καὶ ὤμους  </p>
        <p><a>8.529</a>  εἴρερον εἰσανάγουσι, πόνον τ᾽ ἐχέμεν καὶ ὀιζύν:  </p>
        <p><a>8.530</a>  τῆς δ᾽ ἐλεεινοτάτῳ ἄχεϊ φθινύθουσι παρειαί:  </p>
        <p><a>8.531</a>  ὣς Ὀδυσεὺς ἐλεεινὸν ὑπ᾽ ὀφρύσι δάκρυον εἶβεν.  </p>
        <p><a>8.532</a>  ἔνθ᾽ ἄλλους μὲν πάντας ἐλάνθανε δάκρυα λείβων,  </p>
        <p><a>8.533</a>  Ἀλκίνοος δέ μιν οἶος ἐπεφράσατ᾽ ἠδ᾽ ἐνόησεν,  </p>
        <p><a>8.534</a>  ἥμενος ἄγχ᾽ αὐτοῦ, βαρὺ δὲ στενάχοντος ἄκουσεν.  </p>
        <p><a>8.535</a>  αἶψα δὲ Φαιήκεσσι φιληρέτμοισι μετηύδα:  </p>
        <p><a>8.536</a>  κέκλυτε, Φαιήκων ἡγήτορες ἠδὲ μέδοντες,  </p>
        <p><a>8.537</a>  Δημόδοκος δ᾽ ἤδη σχεθέτω φόρμιγγα λίγειαν:  </p>
        <p><a>8.538</a>  οὐ γάρ πως πάντεσσι χαριζόμενος τάδ᾽ ἀείδει.  </p>
        <p><a>8.539</a>  ἐξ οὗ δορπέομέν τε καὶ ὤρορε θεῖος ἀοιδός,  </p>
        <p><a>8.540</a>  ἐκ τοῦ δ᾽ οὔ πω παύσατ᾽ ὀιζυροῖο γόοιο  </p>
        <p><a>8.541</a>  ὁ ξεῖνος: μάλα πού μιν ἄχος φρένας ἀμφιβέβηκεν.  </p>
        <p><a>8.542</a>  ἀλλ᾽ ἄγ᾽ ὁ μὲν σχεθέτω, ἵν᾽ ὁμῶς τερπώμεθα πάντες,  </p>
        <p><a>8.543</a>  ξεινοδόκοι καὶ ξεῖνος, ἐπεὶ πολὺ κάλλιον οὕτως:  </p>
        <p><a>8.544</a>  εἵνεκα γὰρ ξείνοιο τάδ᾽ αἰδοίοιο τέτυκται,  </p>
        <p><a>8.545</a>  πομπὴ καὶ φίλα δῶρα, τά οἱ δίδομεν φιλέοντες.  </p>
        <p><a>8.546</a>  ἀντὶ κασιγνήτου ξεῖνός θ᾽ ἱκέτης τε τέτυκται  </p>
        <p><a>8.547</a>  ἀνέρι, ὅς τ᾽ ὀλίγον περ ἐπιψαύῃ πραπίδεσσι.  </p>
        <p><a>8.548</a>  τῷ νῦν μηδὲ σὺ κεῦθε νοήμασι κερδαλέοισιν  </p>
        <p><a>8.549</a>  ὅττι κέ σ᾽ εἴρωμαι: φάσθαι δέ σε κάλλιόν ἐστιν.  </p>
        <p><a>8.550</a>  εἴπ᾽ ὄνομ᾽ ὅττι σε κεῖθι κάλεον μήτηρ τε πατήρ τε  </p>
        <p><a>8.551</a>  ἄλλοι θ᾽ οἳ κατὰ ἄστυ καὶ οἳ περιναιετάουσιν.  </p>
        <p><a>8.552</a>  οὐ μὲν γάρ τις πάμπαν ἀνώνυμός ἐστ᾽ ἀνθρώπων,  </p>
        <p><a>8.553</a>  οὐ κακὸς οὐδὲ μὲν ἐσθλός, ἐπὴν τὰ πρῶτα γένηται,  </p>
        <p><a>8.554</a>  ἀλλ᾽ ἐπὶ πᾶσι τίθενται, ἐπεί κε τέκωσι, τοκῆες.  </p>
        <p><a>8.555</a>  εἰπὲ δέ μοι γαῖάν τε: τεὴν δῆμόν τε πόλιν τε,  </p>
        <p><a>8.556</a>  ὄφρα σε τῇ πέμπωσι τιτυσκόμεναι φρεσὶ νῆες:  </p>
        <p><a>8.557</a>  οὐ γὰρ Φαιήκεσσι κυβερνητῆρες ἔασιν,  </p>
        <p><a>8.558</a>  οὐδέ τι πηδάλι᾽ ἔστι, τά τ᾽ ἄλλαι νῆες ἔχουσιν:  </p>
        <p><a>8.559</a>  ἀλλ᾽ αὐταὶ ἴσασι νοήματα καὶ φρένας ἀνδρῶν,  </p>
        <p><a>8.560</a>  καὶ πάντων ἴσασι πόλιας καὶ πίονας ἀγροὺς  </p>
        <p><a>8.561</a>  ἀνθρώπων, καὶ λαῖτμα τάχισθ᾽ ἁλὸς ἐκπερόωσιν  </p>
        <p><a>8.562</a>  ἠέρι καὶ νεφέλῃ κεκαλυμμέναι: οὐδέ ποτέ σφιν  </p>
        <p><a>8.563</a>  οὔτε τι πημανθῆναι ἔπι δέος οὔτ᾽ ἀπολέσθαι.  </p>
        <p><a>8.564</a>  ἀλλὰ τόδ᾽ ὥς ποτε πατρὸς ἐγὼν εἰπόντος ἄκουσα  </p>
        <p><a>8.565</a>  Ναυσιθόου, ὃς ἔφασκε Ποσειδάων᾽ ἀγάσασθαι  </p>
        <p><a>8.566</a>  ἡμῖν, οὕνεκα πομποὶ ἀπήμονές εἰμεν ἁπάντων.  </p>
        <p><a>8.567</a>  φῆ ποτὲ Φαιήκων ἀνδρῶν ἐυεργέα νῆα  </p>
        <p><a>8.568</a>  ἐκ πομπῆς ἀνιοῦσαν ἐν ἠεροειδέι πόντῳ  </p>
        <p><a>8.569</a>  ῥαισέμεναι, μέγα δ᾽ ἧμιν ὄρος πόλει ἀμφικαλύψειν.  </p>
        <p><a>8.570</a>  ὣς ἀγόρευ᾽ ὁ γέρων: τὰ δέ κεν θεὸς ἢ τελέσειεν  </p>
        <p><a>8.571</a>  ἤ κ᾽ ἀτέλεστ᾽ εἴη, ὥς οἱ φίλον ἔπλετο θυμῷ:  </p>
        <p><a>8.572</a>  ἀλλ᾽ ἄγε μοι τόδε εἰπὲ καὶ ἀτρεκέως κατάλεξον,  </p>
        <p><a>8.573</a>  ὅππῃ ἀπεπλάγχθης τε καὶ ἅς τινας ἵκεο χώρας  </p>
        <p><a>8.574</a>  ἀνθρώπων, αὐτούς τε πόλιάς τ᾽ ἐὺ ναιετοώσας,  </p>
        <p><a>8.575</a>  ἠμὲν ὅσοι χαλεποί τε καὶ ἄγριοι οὐδὲ δίκαιοι,  </p>
        <p><a>8.576</a>  οἵ τε φιλόξεινοι, καί σφιν νόος ἐστὶ θεουδής.  </p>
        <p><a>8.577</a>  εἰπὲ δ᾽ ὅ τι κλαίεις καὶ ὀδύρεαι ἔνδοθι θυμῷ  </p>
        <p><a>8.578</a>  Ἀργείων Δαναῶν ἠδ᾽ Ἰλίου οἶτον ἀκούων.  </p>
        <p><a>8.579</a>  τὸν δὲ θεοὶ μὲν τεῦξαν, ἐπεκλώσαντο δ᾽ ὄλεθρον  </p>
        <p><a>8.580</a>  ἀνθρώποις, ἵνα ᾖσι καὶ ἐσσομένοισιν ἀοιδή.  </p>
        <p><a>8.581</a>  ἦ τίς τοι καὶ πηὸς ἀπέφθιτο Ἰλιόθι πρὸ  </p>
        <p><a>8.582</a>  ἐσθλὸς ἐών, γαμβρὸς ἢ πενθερός, οἵ τε μάλιστα  </p>
        <p><a>8.583</a>  κήδιστοι τελέθουσι μεθ᾽ αἷμά τε καὶ γένος αὐτῶν;  </p>
        <p><a>8.584</a>  ἦ τίς που καὶ ἑταῖρος ἀνὴρ κεχαρισμένα εἰδώς,  </p>
        <p><a>8.585</a>  ἐσθλός;  ἐπεὶ οὐ μέν τι κασιγνήτοιο χερείων  </p>
        <p><a>8.586</a>  γίγνεται, ὅς κεν ἑταῖρος ἐὼν πεπνυμένα εἰδῇ.  </p>
    </div>
    <div class="bk">
        <h4 class="latin">ΟΔΥΣΣΕΙΑΣ ι</h4>
        <p><a>9.1</a>  τὸν δ᾽ ἀπαμειβόμενος προσέφη πολύμητις Ὀδυσσεύς:  </p>
        <p><a>9.2</a>  Ἀλκίνοε κρεῖον, πάντων ἀριδείκετε λαῶν,  </p>
        <p><a>9.3</a>  ἦ τοι μὲν τόδε καλὸν ἀκουέμεν ἐστὶν ἀοιδοῦ  </p>
        <p><a>9.4</a>  τοιοῦδ᾽ οἷος ὅδ᾽ ἐστί, θεοῖς ἐναλίγκιος αὐδήν.  </p>
        <p><a>9.5</a>  οὐ γὰρ ἐγώ γέ τί φημι τέλος χαριέστερον εἶναι  </p>
        <p><a>9.6</a>  ἢ ὅτ᾽ ἐυφροσύνη μὲν ἔχῃ κάτα δῆμον ἅπαντα,  </p>
        <p><a>9.7</a>  δαιτυμόνες δ᾽ ἀνὰ δώματ᾽ ἀκουάζωνται ἀοιδοῦ  </p>
        <p><a>9.8</a>  ἥμενοι ἑξείης, παρὰ δὲ πλήθωσι τράπεζαι  </p>
        <p><a>9.9</a>  σίτου καὶ κρειῶν, μέθυ δ᾽ ἐκ κρητῆρος ἀφύσσων  </p>
        <p><a>9.10</a>  οἰνοχόος φορέῃσι καὶ ἐγχείῃ δεπάεσσι:  </p>
        <p><a>9.11</a>  τοῦτό τί μοι κάλλιστον ἐνὶ φρεσὶν εἴδεται εἶναι.  </p>
        <p><a>9.12</a>  σοὶ δ᾽ ἐμὰ κήδεα θυμὸς ἐπετράπετο στονόεντα  </p>
        <p><a>9.13</a>  εἴρεσθ᾽, ὄφρ᾽ ἔτι μᾶλλον ὀδυρόμενος στεναχίζω:  </p>
        <p><a>9.14</a>  τί πρῶτόν τοι ἔπειτα, τί δ᾽ ὑστάτιον καταλέξω;  </p>
        <p><a>9.15</a>  κήδε᾽ ἐπεί μοι πολλὰ δόσαν θεοὶ Οὐρανίωνες.  </p>
        <p><a>9.16</a>  νῦν δ᾽ ὄνομα πρῶτον μυθήσομαι, ὄφρα καὶ ὑμεῖς  </p>
        <p><a>9.17</a>  εἴδετ᾽, ἐγὼ δ᾽ ἂν ἔπειτα φυγὼν ὕπο νηλεὲς ἦμαρ  </p>
        <p><a>9.18</a>  ὑμῖν ξεῖνος ἔω καὶ ἀπόπροθι δώματα ναίων.  </p>
        <p><a>9.19</a>  εἴμ᾽ Ὀδυσεὺς Λαερτιάδης, ὃς πᾶσι δόλοισιν  </p>
        <p><a>9.20</a>  ἀνθρώποισι μέλω, καί μευ κλέος οὐρανὸν ἵκει.  </p>
        <p><a>9.21</a>  ναιετάω δ᾽ Ἰθάκην ἐυδείελον: ἐν δ᾽ ὄρος αὐτῇ  </p>
        <p><a>9.22</a>  Νήριτον εἰνοσίφυλλον, ἀριπρεπές: ἀμφὶ δὲ νῆσοι  </p>
        <p><a>9.23</a>  πολλαὶ ναιετάουσι μάλα σχεδὸν ἀλλήλῃσι,  </p>
        <p><a>9.24</a>  Δουλίχιόν τε Σάμη τε καὶ ὑλήεσσα Ζάκυνθος.  </p>
        <p><a>9.25</a>  αὐτὴ δὲ χθαμαλὴ πανυπερτάτη εἰν ἁλὶ κεῖται  </p>
        <p><a>9.26</a>  πρὸς ζόφον, αἱ δέ τ᾽ ἄνευθε πρὸς ἠῶ τ᾽ ἠέλιόν τε,  </p>
        <p><a>9.27</a>  τρηχεῖ᾽, ἀλλ᾽ ἀγαθὴ κουροτρόφος: οὔ τοι ἐγώ γε  </p>
        <p><a>9.28</a>  ἧς γαίης δύναμαι γλυκερώτερον ἄλλο ἰδέσθαι.  </p>
        <p><a>9.29</a>  ἦ μέν μ᾽ αὐτόθ᾽ ἔρυκε Καλυψώ, δῖα θεάων,  </p>
        <p><a>9.30</a>  ἐν σπέσσι γλαφυροῖσι, λιλαιομένη πόσιν εἶναι:  </p>
        <p><a>9.31</a>  ὣς δ᾽ αὔτως Κίρκη κατερήτυεν ἐν μεγάροισιν  </p>
        <p><a>9.32</a>  Αἰαίη δολόεσσα, λιλαιομένη πόσιν εἶναι:  </p>
        <p><a>9.33</a>  ἀλλ᾽ ἐμὸν οὔ ποτε θυμὸν ἐνὶ στήθεσσιν ἔπειθον.  </p>
        <p><a>9.34</a>  ὣς οὐδὲν γλύκιον ἧς πατρίδος οὐδὲ τοκήων  </p>
        <p><a>9.35</a>  γίγνεται, εἴ περ καί τις ἀπόπροθι πίονα οἶκον  </p>
        <p><a>9.36</a>  γαίῃ ἐν ἀλλοδαπῇ ναίει ἀπάνευθε τοκήων.  </p>
        <p><a>9.37</a>  εἰ δ᾽ ἄγε τοι καὶ νόστον ἐμὸν πολυκηδέ᾽ ἐνίσπω,  </p>
        <p><a>9.38</a>  ὅν μοι Ζεὺς ἐφέηκεν ἀπὸ Τροίηθεν ἰόντι.  </p>
        <p><a>9.39</a>  Ἰλιόθεν με φέρων ἄνεμος Κικόνεσσι πέλασσεν,  </p>
        <p><a>9.40</a>  Ἰσμάρῳ.  ἔνθα δ᾽ ἐγὼ πόλιν ἔπραθον, ὤλεσα δ᾽ αὐτούς:  </p>
        <p><a>9.41</a>  ἐκ πόλιος δ᾽ ἀλόχους καὶ κτήματα πολλὰ λαβόντες  </p>
        <p><a>9.42</a>  δασσάμεθ᾽, ὡς μή τίς μοι ἀτεμβόμενος κίοι ἴσης.  </p>
        <p><a>9.43</a>  ἔνθ᾽ ἦ τοι μὲν ἐγὼ διερῷ ποδὶ φευγέμεν ἡμέας  </p>
        <p><a>9.44</a>  ἠνώγεα, τοὶ δὲ μέγα νήπιοι οὐκ ἐπίθοντο.  </p>
        <p><a>9.45</a>  ἔνθα δὲ πολλὸν μὲν μέθυ πίνετο, πολλὰ δὲ μῆλα  </p>
        <p><a>9.46</a>  ἔσφαζον παρὰ θῖνα καὶ εἰλίποδας ἕλικας βοῦς:  </p>
        <p><a>9.47</a>  τόφρα δ᾽ ἄρ᾽ οἰχόμενοι Κίκονες Κικόνεσσι γεγώνευν,  </p>
        <p><a>9.48</a>  οἵ σφιν γείτονες ἦσαν, ἅμα πλέονες καὶ ἀρείους,  </p>
        <p><a>9.49</a>  ἤπειρον ναίοντες, ἐπιστάμενοι μὲν ἀφ᾽ ἵππων  </p>
        <p><a>9.50</a>  ἀνδράσι μάρνασθαι καὶ ὅθι χρὴ πεζὸν ἐόντα.  </p>
        <p><a>9.51</a>  ἦλθον ἔπειθ᾽ ὅσα φύλλα καὶ ἄνθεα γίγνεται ὥρῃ,  </p>
        <p><a>9.52</a>  ἠέριοι: τότε δή ῥα κακὴ Διὸς αἶσα παρέστη  </p>
        <p><a>9.53</a>  ἡμῖν αἰνομόροισιν, ἵν᾽ ἄλγεα πολλὰ πάθοιμεν.  </p>
        <p><a>9.54</a>  στησάμενοι δ᾽ ἐμάχοντο μάχην παρὰ νηυσὶ θοῇσι,  </p>
        <p><a>9.55</a>  βάλλον δ᾽ ἀλλήλους χαλκήρεσιν ἐγχείῃσιν.  </p>
        <p><a>9.56</a>  ὄφρα μὲν ἠὼς ἦν καὶ ἀέξετο ἱερὸν ἦμαρ,  </p>
        <p><a>9.57</a>  τόφρα δ᾽ ἀλεξόμενοι μένομεν πλέονάς περ ἐόντας.  </p>
        <p><a>9.58</a>  ἦμος δ᾽ ἠέλιος μετενίσσετο βουλυτόνδε,  </p>
        <p><a>9.59</a>  καὶ τότε δὴ Κίκονες κλῖναν δαμάσαντες Ἀχαιούς.  </p>
        <p><a>9.60</a>  ἓξ δ᾽ ἀφ᾽ ἑκάστης νηὸς ἐυκνήμιδες ἑταῖροι  </p>
        <p><a>9.61</a>  ὤλονθ᾽: οἱ δ᾽ ἄλλοι φύγομεν θάνατόν τε μόρον τε.  </p>
        <p><a>9.62</a>  ἔνθεν δὲ προτέρω πλέομεν ἀκαχήμενοι ἦτορ,  </p>
        <p><a>9.63</a>  ἄσμενοι ἐκ θανάτοιο, φίλους ὀλέσαντες ἑταίρους.  </p>
        <p><a>9.64</a>  οὐδ᾽ ἄρα μοι προτέρω νῆες κίον ἀμφιέλισσαι,  </p>
        <p><a>9.65</a>  πρίν τινα τῶν δειλῶν ἑτάρων τρὶς ἕκαστον ἀῦσαι,  </p>
        <p><a>9.66</a>  οἳ θάνον ἐν πεδίῳ Κικόνων ὕπο δῃωθέντες.  </p>
        <p><a>9.67</a>  νηυσὶ δ᾽ ἐπῶρσ᾽ ἄνεμον Βορέην νεφεληγερέτα Ζεὺς  </p>
        <p><a>9.68</a>  λαίλαπι θεσπεσίῃ, σὺν δὲ νεφέεσσι κάλυψε  </p>
        <p><a>9.69</a>  γαῖαν ὁμοῦ καὶ πόντον: ὀρώρει δ᾽ οὐρανόθεν νύξ.  </p>
        <p><a>9.70</a>  αἱ μὲν ἔπειτ᾽ ἐφέροντ᾽ ἐπικάρσιαι, ἱστία δέ σφιν  </p>
        <p><a>9.71</a>  τριχθά τε καὶ τετραχθὰ διέσχισεν ἲς ἀνέμοιο.  </p>
        <p><a>9.72</a>  καὶ τὰ μὲν ἐς νῆας κάθεμεν, δείσαντες ὄλεθρον,  </p>
        <p><a>9.73</a>  αὐτὰς δ᾽ ἐσσυμένως προερέσσαμεν ἤπειρόνδε.  </p>
        <p><a>9.74</a>  ἔνθα δύω νύκτας δύο τ᾽ ἤματα συνεχὲς αἰεὶ  </p>
        <p><a>9.75</a>  κείμεθ᾽, ὁμοῦ καμάτῳ τε καὶ ἄλγεσι θυμὸν ἔδοντες.  </p>
        <p><a>9.76</a>  ἀλλ᾽ ὅτε δὴ τρίτον ἦμαρ ἐυπλόκαμος τέλεσ᾽ Ἠώς,  </p>
        <p><a>9.77</a>  ἱστοὺς στησάμενοι ἀνά θ᾽ ἱστία λεύκ᾽ ἐρύσαντες  </p>
        <p><a>9.78</a>  ἥμεθα, τὰς δ᾽ ἄνεμός τε κυβερνῆταί τ᾽ ἴθυνον.  </p>
        <p><a>9.79</a>  καί νύ κεν ἀσκηθὴς ἱκόμην ἐς πατρίδα γαῖαν:  </p>
        <p><a>9.80</a>  ἀλλά με κῦμα ῥόος τε περιγνάμπτοντα Μάλειαν  </p>
        <p><a>9.81</a>  καὶ Βορέης ἀπέωσε, παρέπλαγξεν δὲ Κυθήρων.  </p>
        <p><a>9.82</a>  ἔνθεν δ᾽ ἐννῆμαρ φερόμην ὀλοοῖς ἀνέμοισιν  </p>
        <p><a>9.83</a>  πόντον ἐπ᾽ ἰχθυόεντα: ἀτὰρ δεκάτῃ ἐπέβημεν  </p>
        <p><a>9.84</a>  γαίης Λωτοφάγων, οἵ τ᾽ ἄνθινον εἶδαρ ἔδουσιν.  </p>
        <p><a>9.85</a>  ἔνθα δ᾽ ἐπ᾽ ἠπείρου βῆμεν καὶ ἀφυσσάμεθ᾽ ὕδωρ,  </p>
        <p><a>9.86</a>  αἶψα δὲ δεῖπνον ἕλοντο θοῇς παρὰ νηυσὶν ἑταῖροι.  </p>
        <p><a>9.87</a>  αὐτὰρ ἐπεὶ σίτοιό τ᾽ ἐπασσάμεθ᾽ ἠδὲ ποτῆτος,  </p>
        <p><a>9.88</a>  δὴ τοτ᾽ ἐγὼν ἑτάρους προΐειν πεύθεσθαι ἰόντας,  </p>
        <p><a>9.89</a>  οἵ τινες ἀνέρες εἶεν ἐπὶ χθονὶ σῖτον ἔδοντες  </p>
        <p><a>9.90</a>  ἄνδρε δύω κρίνας, τρίτατον κήρυχ᾽ ἅμ᾽ ὀπάσσας.  </p>
        <p><a>9.91</a>  οἱ δ᾽ αἶψ᾽ οἰχόμενοι μίγεν ἀνδράσι Λωτοφάγοισιν:  </p>
        <p><a>9.92</a>  οὐδ᾽ ἄρα Λωτοφάγοι μήδονθ᾽ ἑτάροισιν ὄλεθρον  </p>
        <p><a>9.93</a>  ἡμετέροις, ἀλλά σφι δόσαν λωτοῖο πάσασθαι.  </p>
        <p><a>9.94</a>  τῶν δ᾽ ὅς τις λωτοῖο φάγοι μελιηδέα καρπόν,  </p>
        <p><a>9.95</a>  οὐκέτ᾽ ἀπαγγεῖλαι πάλιν ἤθελεν οὐδὲ νέεσθαι,  </p>
        <p><a>9.96</a>  ἀλλ᾽ αὐτοῦ βούλοντο μετ᾽ ἀνδράσι Λωτοφάγοισι  </p>
        <p><a>9.97</a>  λωτὸν ἐρεπτόμενοι μενέμεν νόστου τε λαθέσθαι.  </p>
        <p><a>9.98</a>  τοὺς μὲν ἐγὼν ἐπὶ νῆας ἄγον κλαίοντας ἀνάγκῃ,  </p>
        <p><a>9.99</a>  νηυσὶ δ᾽ ἐνὶ γλαφυρῇσιν ὑπὸ ζυγὰ δῆσα ἐρύσσας.  </p>
        <p><a>9.100</a>  αὐτὰρ τοὺς ἄλλους κελόμην ἐρίηρας ἑταίρους  </p>
        <p><a>9.101</a>  σπερχομένους νηῶν ἐπιβαινέμεν ὠκειάων,  </p>
        <p><a>9.102</a>  μή πώς τις λωτοῖο φαγὼν νόστοιο λάθηται.  </p>
        <p><a>9.103</a>  οἱ δ᾽ αἶψ᾽ εἴσβαινον καὶ ἐπὶ κληῖσι καθῖζον,  </p>
        <p><a>9.104</a>  ἑξῆς δ᾽ ἑζόμενοι πολιὴν ἅλα τύπτον ἐρετμοῖς.  </p>
        <p><a>9.105</a>  ἔνθεν δὲ προτέρω πλέομεν ἀκαχήμενοι ἦτορ:  </p>
        <p><a>9.106</a>  Κυκλώπων δ᾽ ἐς γαῖαν ὑπερφιάλων ἀθεμίστων  </p>
        <p><a>9.107</a>  ἱκόμεθ᾽, οἵ ῥα θεοῖσι πεποιθότες ἀθανάτοισιν  </p>
        <p><a>9.108</a>  οὔτε φυτεύουσιν χερσὶν φυτὸν οὔτ᾽ ἀρόωσιν,  </p>
        <p><a>9.109</a>  ἀλλὰ τά γ᾽ ἄσπαρτα καὶ ἀνήροτα πάντα φύονται,  </p>
        <p><a>9.110</a>  πυροὶ καὶ κριθαὶ ἠδ᾽ ἄμπελοι, αἵ τε φέρουσιν  </p>
        <p><a>9.111</a>  οἶνον ἐριστάφυλον, καί σφιν Διὸς ὄμβρος ἀέξει.  </p>
        <p><a>9.112</a>  τοῖσιν δ᾽ οὔτ᾽ ἀγοραὶ βουληφόροι οὔτε θέμιστες,  </p>
        <p><a>9.113</a>  ἀλλ᾽ οἵ γ᾽ ὑψηλῶν ὀρέων ναίουσι κάρηνα  </p>
        <p><a>9.114</a>  ἐν σπέσσι γλαφυροῖσι, θεμιστεύει δὲ ἕκαστος  </p>
        <p><a>9.115</a>  παίδων ἠδ᾽ ἀλόχων, οὐδ᾽ ἀλλήλων ἀλέγουσιν.  </p>
        <p><a>9.116</a>  νῆσος ἔπειτα λάχεια παρὲκ λιμένος τετάνυσται,  </p>
        <p><a>9.117</a>  γαίης Κυκλώπων οὔτε σχεδὸν οὔτ᾽ ἀποτηλοῦ,  </p>
        <p><a>9.118</a>  ὑλήεσσ᾽: ἐν δ᾽ αἶγες ἀπειρέσιαι γεγάασιν  </p>
        <p><a>9.119</a>  ἄγριαι: οὐ μὲν γὰρ πάτος ἀνθρώπων ἀπερύκει,  </p>
        <p><a>9.120</a>  οὐδέ μιν εἰσοιχνεῦσι κυνηγέται, οἵ τε καθ᾽ ὕλην  </p>
        <p><a>9.121</a>  ἄλγεα πάσχουσιν κορυφὰς ὀρέων ἐφέποντες.  </p>
        <p><a>9.122</a>  οὔτ᾽ ἄρα ποίμνῃσιν καταΐσχεται οὔτ᾽ ἀρότοισιν,  </p>
        <p><a>9.123</a>  ἀλλ᾽ ἥ γ᾽ ἄσπαρτος καὶ ἀνήροτος ἤματα πάντα  </p>
        <p><a>9.124</a>  ἀνδρῶν χηρεύει, βόσκει δέ τε μηκάδας αἶγας.  </p>
        <p><a>9.125</a>  οὐ γὰρ Κυκλώπεσσι νέες πάρα μιλτοπάρῃοι,  </p>
        <p><a>9.126</a>  οὐδ᾽ ἄνδρες νηῶν ἔνι τέκτονες, οἵ κε κάμοιεν  </p>
        <p><a>9.127</a>  νῆας ἐυσσέλμους, αἵ κεν τελέοιεν ἕκαστα  </p>
        <p><a>9.128</a>  ἄστε᾽ ἐπ᾽ ἀνθρώπων ἱκνεύμεναι, οἷά τε πολλὰ  </p>
        <p><a>9.129</a>  ἄνδρες ἐπ᾽ ἀλλήλους νηυσὶν περόωσι θάλασσαν:  </p>
        <p><a>9.130</a>  οἵ κέ σφιν καὶ νῆσον ἐυκτιμένην ἐκάμοντο.  </p>
        <p><a>9.131</a>  οὐ μὲν γάρ τι κακή γε, φέροι δέ κεν ὥρια πάντα:  </p>
        <p><a>9.132</a>  ἐν μὲν γὰρ λειμῶνες ἁλὸς πολιοῖο παρ᾽ ὄχθας  </p>
        <p><a>9.133</a>  ὑδρηλοὶ μαλακοί: μάλα κ᾽ ἄφθιτοι ἄμπελοι εἶεν.  </p>
        <p><a>9.134</a>  ἐν δ᾽ ἄροσις λείη: μάλα κεν βαθὺ λήιον αἰεὶ  </p>
        <p><a>9.135</a>  εἰς ὥρας ἀμῷεν, ἐπεὶ μάλα πῖαρ ὑπ᾽ οὖδας.  </p>
        <p><a>9.136</a>  ἐν δὲ λιμὴν ἐύορμος, ἵν᾽ οὐ χρεὼ πείσματός ἐστιν,  </p>
        <p><a>9.137</a>  οὔτ᾽ εὐνὰς βαλέειν οὔτε πρυμνήσι᾽ ἀνάψαι,  </p>
        <p><a>9.138</a>  ἀλλ᾽ ἐπικέλσαντας μεῖναι χρόνον εἰς ὅ κε ναυτέων  </p>
        <p><a>9.139</a>  θυμὸς ἐποτρύνῃ καὶ ἐπιπνεύσωσιν ἀῆται.  </p>
        <p><a>9.140</a>  αὐτὰρ ἐπὶ κρατὸς λιμένος ῥέει ἀγλαὸν ὕδωρ,  </p>
        <p><a>9.141</a>  κρήνη ὑπὸ σπείους: περὶ δ᾽ αἴγειροι πεφύασιν.  </p>
        <p><a>9.142</a>  ἔνθα κατεπλέομεν, καί τις θεὸς ἡγεμόνευεν  </p>
        <p><a>9.143</a>  νύκτα δι᾽ ὀρφναίην, οὐδὲ προυφαίνετ᾽ ἰδέσθαι:  </p>
        <p><a>9.144</a>  ἀὴρ γὰρ περὶ νηυσὶ βαθεῖ᾽ ἦν, οὐδὲ σελήνη  </p>
        <p><a>9.145</a>  οὐρανόθεν προύφαινε, κατείχετο δὲ νεφέεσσιν.  </p>
        <p><a>9.146</a>  ἔνθ᾽ οὔ τις τὴν νῆσον ἐσέδρακεν ὀφθαλμοῖσιν,  </p>
        <p><a>9.147</a>  οὔτ᾽ οὖν κύματα μακρὰ κυλινδόμενα προτὶ χέρσον  </p>
        <p><a>9.148</a>  εἰσίδομεν, πρὶν νῆας ἐυσσέλμους ἐπικέλσαι.  </p>
        <p><a>9.149</a>  κελσάσῃσι δὲ νηυσὶ καθείλομεν ἱστία πάντα,  </p>
        <p><a>9.150</a>  ἐκ δὲ καὶ αὐτοὶ βῆμεν ἐπὶ ῥηγμῖνι θαλάσσης:  </p>
        <p><a>9.151</a>  ἔνθα δ᾽ ἀποβρίξαντες ἐμείναμεν Ἠῶ δῖαν.  </p>
        <p><a>9.152</a>  ἦμος δ᾽ ἠριγένεια φάνη ῥοδοδάκτυλος Ἠώς,  </p>
        <p><a>9.153</a>  νῆσον θαυμάζοντες ἐδινεόμεσθα κατ᾽ αὐτήν.  </p>
        <p><a>9.154</a>  ὦρσαν δὲ νύμφαι, κοῦραι Διὸς αἰγιόχοιο,  </p>
        <p><a>9.155</a>  αἶγας ὀρεσκῴους, ἵνα δειπνήσειαν ἑταῖροι.  </p>
        <p><a>9.156</a>  αὐτίκα καμπύλα τόξα καὶ αἰγανέας δολιχαύλους  </p>
        <p><a>9.157</a>  εἱλόμεθ᾽ ἐκ νηῶν, διὰ δὲ τρίχα κοσμηθέντες  </p>
        <p><a>9.158</a>  βάλλομεν: αἶψα δ᾽ ἔδωκε θεὸς μενοεικέα θήρην.  </p>
        <p><a>9.159</a>  νῆες μέν μοι ἕποντο δυώδεκα, ἐς δὲ ἑκάστην  </p>
        <p><a>9.160</a>  ἐννέα λάγχανον αἶγες: ἐμοὶ δὲ δέκ᾽ ἔξελον οἴῳ.  </p>
        <p><a>9.161</a>  ὣς τότε μὲν πρόπαν ἦμαρ ἐς ἠέλιον καταδύντα  </p>
        <p><a>9.162</a>  ἥμεθα δαινύμενοι κρέα τ᾽ ἄσπετα καὶ μέθυ ἡδύ:  </p>
        <p><a>9.163</a>  οὐ γάρ πω νηῶν ἐξέφθιτο οἶνος ἐρυθρός,  </p>
        <p><a>9.164</a>  ἀλλ᾽ ἐνέην: πολλὸν γὰρ ἐν ἀμφιφορεῦσιν ἕκαστοι  </p>
        <p><a>9.165</a>  ἠφύσαμεν Κικόνων. ἱερὸν πτολίεθρον ἑλόντες.  </p>
        <p><a>9.166</a>  Κυκλώπων δ᾽ ἐς γαῖαν ἐλεύσσομεν ἐγγὺς ἐόντων,  </p>
        <p><a>9.167</a>  καπνόν τ᾽ αὐτῶν τε φθογγὴν ὀίων τε καὶ αἰγῶν.  </p>
        <p><a>9.168</a>  ἦμος δ᾽ ἠέλιος κατέδυ καὶ ἐπὶ κνέφας ἦλθε,  </p>
        <p><a>9.169</a>  δὴ τότε κοιμήθημεν ἐπὶ ῥηγμῖνι θαλάσσης.  </p>
        <p><a>9.170</a>  ἦμος δ᾽ ἠριγένεια φάνη ῥοδοδάκτυλος Ἠώς,  </p>
        <p><a>9.171</a>  καὶ τότ᾽ ἐγὼν ἀγορὴν θέμενος μετὰ πᾶσιν ἔειπον:  </p>
        <p><a>9.172</a>  ἄλλοι μὲν νῦν μίμνετ᾽, ἐμοὶ ἐρίηρες ἑταῖροι:  </p>
        <p><a>9.173</a>  αὐτὰρ ἐγὼ σὺν νηί τ᾽ ἐμῇ καὶ ἐμοῖς ἑτάροισιν  </p>
        <p><a>9.174</a>  ἐλθὼν τῶνδ᾽ ἀνδρῶν πειρήσομαι, οἵ τινές εἰσιν,  </p>
        <p><a>9.175</a>  ἤ ῥ᾽ οἵ γ᾽ ὑβρισταί τε καὶ ἄγριοι οὐδὲ δίκαιοι,  </p>
        <p><a>9.176</a>  ἦε φιλόξεινοι, καί σφιν νόος ἐστὶ θεουδής.  </p>
        <p><a>9.177</a>  ὣς εἰπὼν ἀνὰ νηὸς ἔβην, ἐκέλευσα δ᾽ ἑταίρους  </p>
        <p><a>9.178</a>  αὐτούς τ᾽ ἀμβαίνειν ἀνά τε πρυμνήσια λῦσαι.  </p>
        <p><a>9.179</a>  οἱ δ᾽ αἶψ᾽ εἴσβαινον καὶ ἐπὶ κληῖσι καθῖζον,  </p>
        <p><a>9.180</a>  ἑξῆς δ᾽ ἑζόμενοι πολιὴν ἅλα τύπτον ἐρετμοῖς.  </p>
        <p><a>9.181</a>  ἀλλ᾽ ὅτε δὴ τὸν χῶρον ἀφικόμεθ᾽ ἐγγὺς ἐόντα,  </p>
        <p><a>9.182</a>  ἔνθα δ᾽ ἐπ᾽ ἐσχατιῇ σπέος εἴδομεν ἄγχι θαλάσσης,  </p>
        <p><a>9.183</a>  ὑψηλόν, δάφνῃσι κατηρεφές. ἔνθα δὲ πολλὰ  </p>
        <p><a>9.184</a>  μῆλ᾽, ὄιές τε καὶ αἶγες, ἰαύεσκον: περὶ δ᾽ αὐλὴ  </p>
        <p><a>9.185</a>  ὑψηλὴ δέδμητο κατωρυχέεσσι λίθοισι  </p>
        <p><a>9.186</a>  μακρῇσίν τε πίτυσσιν ἰδὲ δρυσὶν ὑψικόμοισιν.  </p>
        <p><a>9.187</a>  ἔνθα δ᾽ ἀνὴρ ἐνίαυε πελώριος, ὅς ῥα τὰ μῆλα  </p>
        <p><a>9.188</a>  οἶος ποιμαίνεσκεν ἀπόπροθεν: οὐδὲ μετ᾽ ἄλλους  </p>
        <p><a>9.189</a>  πωλεῖτ᾽, ἀλλ᾽ ἀπάνευθεν ἐὼν ἀθεμίστια ᾔδη.  </p>
        <p><a>9.190</a>  καὶ γὰρ θαῦμ᾽ ἐτέτυκτο πελώριον, οὐδὲ ἐῴκει  </p>
        <p><a>9.191</a>  ἀνδρί γε σιτοφάγῳ, ἀλλὰ ῥίῳ ὑλήεντι  </p>
        <p><a>9.192</a>  ὑψηλῶν ὀρέων, ὅ τε φαίνεται οἶον ἀπ᾽ ἄλλων.  </p>
        <p><a>9.193</a>  δὴ τότε τοὺς ἄλλους κελόμην ἐρίηρας ἑταίρους  </p>
        <p><a>9.194</a>  αὐτοῦ πὰρ νηί τε μένειν καὶ νῆα ἔρυσθαι,  </p>
        <p><a>9.195</a>  αὐτὰρ ἐγὼ κρίνας ἑτάρων δυοκαίδεκ᾽ ἀρίστους  </p>
        <p><a>9.196</a>  βῆν: ἀτὰρ αἴγεον ἀσκὸν ἔχον μέλανος οἴνοιο  </p>
        <p><a>9.197</a>  ἡδέος, ὅν μοι ἔδωκε Μάρων, Εὐάνθεος υἱός,  </p>
        <p><a>9.198</a>  ἱρεὺς Ἀπόλλωνος, ὃς Ἴσμαρον ἀμφιβεβήκει,  </p>
        <p><a>9.199</a>  οὕνεκά μιν σὺν παιδὶ περισχόμεθ᾽ ἠδὲ γυναικὶ  </p>
        <p><a>9.200</a>  ἁζόμενοι: ᾤκει γὰρ ἐν ἄλσεϊ δενδρήεντι  </p>
        <p><a>9.201</a>  Φοίβου Ἀπόλλωνος. ὁ δέ μοι πόρεν ἀγλαὰ δῶρα:  </p>
        <p><a>9.202</a>  χρυσοῦ μέν μοι ἔδωκ᾽ ἐυεργέος ἑπτὰ τάλαντα,  </p>
        <p><a>9.203</a>  δῶκε δέ μοι κρητῆρα πανάργυρον, αὐτὰρ ἔπειτα  </p>
        <p><a>9.204</a>  οἶνον ἐν ἀμφιφορεῦσι δυώδεκα πᾶσιν ἀφύσσας  </p>
        <p><a>9.205</a>  ἡδὺν ἀκηράσιον, θεῖον ποτόν: οὐδέ τις αὐτὸν  </p>
        <p><a>9.206</a>  ἠείδη δμώων οὐδ᾽ ἀμφιπόλων ἐνὶ οἴκῳ,  </p>
        <p><a>9.207</a>  ἀλλ᾽ αὐτὸς ἄλοχός τε φίλη ταμίη τε μί᾽ οἴη.  </p>
        <p><a>9.208</a>  τὸν δ᾽ ὅτε πίνοιεν μελιηδέα οἶνον ἐρυθρόν,  </p>
        <p><a>9.209</a>  ἓν δέπας ἐμπλήσας ὕδατος ἀνὰ εἴκοσι μέτρα  </p>
        <p><a>9.210</a>  χεῦ᾽, ὀδμὴ δ᾽ ἡδεῖα ἀπὸ κρητῆρος ὀδώδει  </p>
        <p><a>9.211</a>  θεσπεσίη: τότ᾽ ἂν οὔ τοι ἀποσχέσθαι φίλον ἦεν.  </p>
        <p><a>9.212</a>  τοῦ φέρον ἐμπλήσας ἀσκὸν μέγαν, ἐν δὲ καὶ ᾖα  </p>
        <p><a>9.213</a>  κωρύκῳ: αὐτίκα γάρ μοι ὀίσατο θυμὸς ἀγήνωρ  </p>
        <p><a>9.214</a>  ἄνδρ᾽ ἐπελεύσεσθαι μεγάλην ἐπιειμένον ἀλκήν,  </p>
        <p><a>9.215</a>  ἄγριον, οὔτε δίκας ἐὺ εἰδότα οὔτε θέμιστας.  </p>
        <p><a>9.216</a>  καρπαλίμως δ᾽ εἰς ἄντρον ἀφικόμεθ᾽, οὐδέ μιν ἔνδον  </p>
        <p><a>9.217</a>  εὕρομεν, ἀλλ᾽ ἐνόμευε νομὸν κάτα πίονα μῆλα.  </p>
        <p><a>9.218</a>  ἐλθόντες δ᾽ εἰς ἄντρον ἐθηεύμεσθα ἕκαστα.  </p>
        <p><a>9.219</a>  ταρσοὶ μὲν τυρῶν βρῖθον, στείνοντο δὲ σηκοὶ  </p>
        <p><a>9.220</a>  ἀρνῶν ἠδ᾽ ἐρίφων: διακεκριμέναι δὲ ἕκασται  </p>
        <p><a>9.221</a>  ἔρχατο, χωρὶς μὲν πρόγονοι, χωρὶς δὲ μέτασσαι,  </p>
        <p><a>9.222</a>  χωρὶς δ᾽ αὖθ᾽ ἕρσαι. ναῖον δ᾽ ὀρῷ ἄγγεα πάντα,  </p>
        <p><a>9.223</a>  γαυλοί τε σκαφίδες τε, τετυγμένα, τοῖς ἐνάμελγεν.  </p>
        <p><a>9.224</a>  ἔνθ᾽ ἐμὲ μὲν πρώτισθ᾽ ἕταροι λίσσοντ᾽ ἐπέεσσιν  </p>
        <p><a>9.225</a>  τυρῶν αἰνυμένους ἰέναι πάλιν, αὐτὰρ ἔπειτα  </p>
        <p><a>9.226</a>  καρπαλίμως ἐπὶ νῆα θοὴν ἐρίφους τε καὶ ἄρνας  </p>
        <p><a>9.227</a>  σηκῶν ἐξελάσαντας ἐπιπλεῖν ἁλμυρὸν ὕδωρ:  </p>
        <p><a>9.228</a>  ἀλλ᾽ ἐγὼ οὐ πιθόμην, ἦ τ᾽ ἂν πολὺ κέρδιον ἦεν,  </p>
        <p><a>9.229</a>  ὄφρ᾽ αὐτόν τε ἴδοιμι, καὶ εἴ μοι ξείνια δοίη.  </p>
        <p><a>9.230</a>  οὐδ᾽ ἄρ᾽ ἔμελλ᾽ ἑτάροισι φανεὶς ἐρατεινὸς ἔσεσθαι.  </p>
        <p><a>9.231</a>  ἔνθα δὲ πῦρ κήαντες ἐθύσαμεν ἠδὲ καὶ αὐτοὶ  </p>
        <p><a>9.232</a>  τυρῶν αἰνύμενοι φάγομεν, μένομέν τέ μιν ἔνδον  </p>
        <p><a>9.233</a>  ἥμενοι, ἧος ἐπῆλθε νέμων. φέρε δ᾽ ὄβριμον ἄχθος  </p>
        <p><a>9.234</a>  ὕλης ἀζαλέης, ἵνα οἱ ποτιδόρπιον εἴη,  </p>
        <p><a>9.235</a>  ἔντοσθεν δ᾽ ἄντροιο βαλὼν ὀρυμαγδὸν ἔθηκεν:  </p>
        <p><a>9.236</a>  ἡμεῖς δὲ δείσαντες ἀπεσσύμεθ᾽ ἐς μυχὸν ἄντρου.  </p>
        <p><a>9.237</a>  αὐτὰρ ὅ γ᾽ εἰς εὐρὺ σπέος ἤλασε πίονα μῆλα  </p>
        <p><a>9.238</a>  πάντα μάλ᾽ ὅσσ᾽ ἤμελγε, τὰ δ᾽ ἄρσενα λεῖπε θύρηφιν,  </p>
        <p><a>9.239</a>  ἀρνειούς τε τράγους τε, βαθείης ἔκτοθεν αὐλῆς.  </p>
        <p><a>9.240</a>  αὐτὰρ ἔπειτ᾽ ἐπέθηκε θυρεὸν μέγαν ὑψόσ᾽ ἀείρας,  </p>
        <p><a>9.241</a>  ὄβριμον: οὐκ ἂν τόν γε δύω καὶ εἴκοσ᾽ ἄμαξαι  </p>
        <p><a>9.242</a>  ἐσθλαὶ τετράκυκλοι ἀπ᾽ οὔδεος ὀχλίσσειαν:  </p>
        <p><a>9.243</a>  τόσσην ἠλίβατον πέτρην ἐπέθηκε θύρῃσιν.  </p>
        <p><a>9.244</a>  ἑζόμενος δ᾽ ἤμελγεν ὄις καὶ μηκάδας αἶγας,  </p>
        <p><a>9.245</a>  πάντα κατὰ μοῖραν, καὶ ὑπ᾽ ἔμβρυον ἧκεν ἑκάστῃ.  </p>
        <p><a>9.246</a>  αὐτίκα δ᾽ ἥμισυ μὲν θρέψας λευκοῖο γάλακτος  </p>
        <p><a>9.247</a>  πλεκτοῖς ἐν ταλάροισιν ἀμησάμενος κατέθηκεν,  </p>
        <p><a>9.248</a>  ἥμισυ δ᾽ αὖτ᾽ ἔστησεν ἐν ἄγγεσιν, ὄφρα οἱ εἴη  </p>
        <p><a>9.249</a>  πίνειν αἰνυμένῳ καί οἱ ποτιδόρπιον εἴη.  </p>
        <p><a>9.250</a>  αὐτὰρ ἐπεὶ δὴ σπεῦσε πονησάμενος τὰ ἃ ἔργα,  </p>
        <p><a>9.251</a>  καὶ τότε πῦρ ἀνέκαιε καὶ εἴσιδεν, εἴρετο δ᾽ ἡμέας:  </p>
        <p><a>9.252</a>   ὦ ξεῖνοι, τίνες ἐστέ; πόθεν πλεῖθ᾽ ὑγρὰ κέλευθα;  </p>
        <p><a>9.253</a>  ἦ τι κατὰ πρῆξιν ἦ μαψιδίως ἀλάλησθε,  </p>
        <p><a>9.254</a>  οἷά τε ληιστῆρες, ὑπεὶρ ἅλα, τοί τ᾽ ἀλόωνται  </p>
        <p><a>9.255</a>  ψυχὰς παρθέμενοι κακὸν ἀλλοδαποῖσι φέροντες;  </p>
        <p><a>9.256</a>  ὣς ἔφαθ᾽, ἡμῖν δ᾽ αὖτε κατεκλάσθη φίλον ἦτορ,  </p>
        <p><a>9.257</a>  δεισάντων φθόγγον τε βαρὺν αὐτόν τε πέλωρον.  </p>
        <p><a>9.258</a>  ἀλλὰ καὶ ὥς μιν ἔπεσσιν ἀμειβόμενος προσέειπον:  </p>
        <p><a>9.259</a>   ἡμεῖς τοι Τροίηθεν ἀποπλαγχθέντες Ἀχαιοὶ  </p>
        <p><a>9.260</a>  παντοίοις ἀνέμοισιν ὑπὲρ μέγα λαῖτμα θαλάσσης,  </p>
        <p><a>9.261</a>  οἴκαδε ἱέμενοι, ἄλλην ὁδὸν ἄλλα κέλευθα  </p>
        <p><a>9.262</a>  ἤλθομεν: οὕτω που Ζεὺς ἤθελε μητίσασθαι.  </p>
        <p><a>9.263</a>  λαοὶ δ᾽ Ἀτρεΐδεω Ἀγαμέμνονος εὐχόμεθ᾽ εἶναι,  </p>
        <p><a>9.264</a>  τοῦ δὴ νῦν γε μέγιστον ὑπουράνιον κλέος ἐστί:  </p>
        <p><a>9.265</a>  τόσσην γὰρ διέπερσε πόλιν καὶ ἀπώλεσε λαοὺς  </p>
        <p><a>9.266</a>  πολλούς. ἡμεῖς δ᾽ αὖτε κιχανόμενοι τὰ σὰ γοῦνα  </p>
        <p><a>9.267</a>  ἱκόμεθ᾽, εἴ τι πόροις ξεινήιον ἠὲ καὶ ἄλλως  </p>
        <p><a>9.268</a>  δοίης δωτίνην, ἥ τε ξείνων θέμις ἐστίν.  </p>
        <p><a>9.269</a>  ἀλλ᾽ αἰδεῖο, φέριστε, θεούς: ἱκέται δέ τοί εἰμεν,  </p>
        <p><a>9.270</a>  Ζεὺς δ᾽ ἐπιτιμήτωρ ἱκετάων τε ξείνων τε,  </p>
        <p><a>9.271</a>  ξείνιος, ὃς ξείνοισιν ἅμ᾽ αἰδοίοισιν ὀπηδεῖ.  </p>
        <p><a>9.272</a>  ὣς ἐφάμην, ὁ δέ μ᾽ αὐτίκ᾽ ἀμείβετο νηλέι θυμῷ:  </p>
        <p><a>9.273</a>  νήπιός εἰς, ὦ ξεῖν᾽, ἢ τηλόθεν εἰλήλουθας,  </p>
        <p><a>9.274</a>  ὅς με θεοὺς κέλεαι ἢ δειδίμεν ἢ ἀλέασθαι:  </p>
        <p><a>9.275</a>  οὐ γὰρ Κύκλωπες Διὸς αἰγιόχου ἀλέγουσιν  </p>
        <p><a>9.276</a>  οὐδὲ θεῶν μακάρων, ἐπεὶ ἦ πολὺ φέρτεροί εἰμεν:  </p>
        <p><a>9.277</a>  οὐδ᾽ ἂν ἐγὼ Διὸς ἔχθος ἀλευάμενος πεφιδοίμην  </p>
        <p><a>9.278</a>  οὔτε σεῦ οὔθ᾽ ἑτάρων, εἰ μὴ θυμός με κελεύοι.  </p>
        <p><a>9.279</a>  ἀλλά μοι εἴφ᾽ ὅπῃ ἔσχες ἰὼν ἐυεργέα νῆα,  </p>
        <p><a>9.280</a>  ἤ που ἐπ᾽ ἐσχατιῆς, ἦ καὶ σχεδόν, ὄφρα δαείω.  </p>
        <p><a>9.281</a>  ὣς φάτο πειράζων, ἐμὲ δ᾽ οὐ λάθεν εἰδότα πολλά,  </p>
        <p><a>9.282</a>  ἀλλά μιν ἄψορρον προσέφην δολίοις ἐπέεσσι:  </p>
        <p><a>9.283</a>   νέα μέν μοι κατέαξε Ποσειδάων ἐνοσίχθων  </p>
        <p><a>9.284</a>  πρὸς πέτρῃσι βαλὼν ὑμῆς ἐπὶ πείρασι γαίης,  </p>
        <p><a>9.285</a>  ἄκρῃ προσπελάσας: ἄνεμος δ᾽ ἐκ πόντου ἔνεικεν:  </p>
        <p><a>9.286</a>  αὐτὰρ ἐγὼ σὺν τοῖσδε ὑπέκφυγον αἰπὺν ὄλεθρον.  </p>
        <p><a>9.287</a>  ὣς ἐφάμην, ὁ δέ μ᾽ οὐδὲν ἀμείβετο νηλέι θυμῷ,  </p>
        <p><a>9.288</a>  ἀλλ᾽ ὅ γ᾽ ἀναΐξας ἑτάροις ἐπὶ χεῖρας ἴαλλε,  </p>
        <p><a>9.289</a>  σὺν δὲ δύω μάρψας ὥς τε σκύλακας ποτὶ γαίῃ  </p>
        <p><a>9.290</a>  κόπτ᾽: ἐκ δ᾽ ἐγκέφαλος χαμάδις ῥέε, δεῦε δὲ γαῖαν.  </p>
        <p><a>9.291</a>  τοὺς δὲ διὰ μελεϊστὶ ταμὼν ὡπλίσσατο δόρπον:  </p>
        <p><a>9.292</a>  ἤσθιε δ᾽ ὥς τε λέων ὀρεσίτροφος, οὐδ᾽ ἀπέλειπεν,  </p>
        <p><a>9.293</a>  ἔγκατά τε σάρκας τε καὶ ὀστέα μυελόεντα.  </p>
        <p><a>9.294</a>  ἡμεῖς δὲ κλαίοντες ἀνεσχέθομεν Διὶ χεῖρας,  </p>
        <p><a>9.295</a>  σχέτλια ἔργ᾽ ὁρόωντες, ἀμηχανίη δ᾽ ἔχε θυμόν.  </p>
        <p><a>9.296</a>  αὐτὰρ ἐπεὶ Κύκλωψ μεγάλην ἐμπλήσατο νηδὺν  </p>
        <p><a>9.297</a>  ἀνδρόμεα κρέ᾽ ἔδων καὶ ἐπ᾽ ἄκρητον γάλα πίνων,  </p>
        <p><a>9.298</a>  κεῖτ᾽ ἔντοσθ᾽ ἄντροιο τανυσσάμενος διὰ μήλων.  </p>
        <p><a>9.299</a>  τὸν μὲν ἐγὼ βούλευσα κατὰ μεγαλήτορα θυμὸν  </p>
        <p><a>9.300</a>  ἆσσον ἰών, ξίφος ὀξὺ ἐρυσσάμενος παρὰ μηροῦ,  </p>
        <p><a>9.301</a>  οὐτάμεναι πρὸς στῆθος, ὅθι φρένες ἧπαρ ἔχουσι,  </p>
        <p><a>9.302</a>  χείρ᾽ ἐπιμασσάμενος: ἕτερος δέ με θυμὸς ἔρυκεν.  </p>
        <p><a>9.303</a>  αὐτοῦ γάρ κε καὶ ἄμμες ἀπωλόμεθ᾽ αἰπὺν ὄλεθρον:  </p>
        <p><a>9.304</a>  οὐ γάρ κεν δυνάμεσθα θυράων ὑψηλάων  </p>
        <p><a>9.305</a>  χερσὶν ἀπώσασθαι λίθον ὄβριμον, ὃν προσέθηκεν.  </p>
        <p><a>9.306</a>  ὣς τότε μὲν στενάχοντες ἐμείναμεν Ἠῶ δῖαν.  </p>
        <p><a>9.307</a>  ἦμος δ᾽ ἠριγένεια φάνη ῥοδοδάκτυλος Ἠώς,  </p>
        <p><a>9.308</a>  καὶ τότε πῦρ ἀνέκαιε καὶ ἤμελγε κλυτὰ μῆλα,  </p>
        <p><a>9.309</a>  πάντα κατὰ μοῖραν, καὶ ὑπ᾽ ἔμβρυον ἧκεν ἑκάστῃ.  </p>
        <p><a>9.310</a>  αὐτὰρ ἐπεὶ δὴ σπεῦσε πονησάμενος τὰ ἃ ἔργα,  </p>
        <p><a>9.311</a>  σὺν δ᾽ ὅ γε δὴ αὖτε δύω μάρψας ὡπλίσσατο δεῖπνον.  </p>
        <p><a>9.312</a>  δειπνήσας δ᾽ ἄντρου ἐξήλασε πίονα μῆλα,  </p>
        <p><a>9.313</a>  ῥηιδίως ἀφελὼν θυρεὸν μέγαν: αὐτὰρ ἔπειτα  </p>
        <p><a>9.314</a>  ἂψ ἐπέθηχ᾽, ὡς εἴ τε φαρέτρῃ πῶμ᾽ ἐπιθείη.  </p>
        <p><a>9.315</a>  πολλῇ δὲ ῥοίζῳ πρὸς ὄρος τρέπε πίονα μῆλα  </p>
        <p><a>9.316</a>  Κύκλωψ: αὐτὰρ ἐγὼ λιπόμην κακὰ βυσσοδομεύων,  </p>
        <p><a>9.317</a>  εἴ πως τισαίμην, δοίη δέ μοι εὖχος Ἀθήνη.  </p>
        <p><a>9.318</a>  ἥδε δέ μοι κατὰ θυμὸν ἀρίστη φαίνετο βουλή.  </p>
        <p><a>9.319</a>  Κύκλωπος γὰρ ἔκειτο μέγα ῥόπαλον παρὰ σηκῷ,  </p>
        <p><a>9.320</a>  χλωρὸν ἐλαΐνεον: τὸ μὲν ἔκταμεν, ὄφρα φοροίη  </p>
        <p><a>9.321</a>  αὐανθέν. τὸ μὲν ἄμμες ἐίσκομεν εἰσορόωντες  </p>
        <p><a>9.322</a>  ὅσσον θ᾽ ἱστὸν νηὸς ἐεικοσόροιο μελαίνης,  </p>
        <p><a>9.323</a>  φορτίδος εὐρείης, ἥ τ᾽ ἐκπεράᾳ μέγα λαῖτμα:  </p>
        <p><a>9.324</a>  τόσσον ἔην μῆκος, τόσσον πάχος εἰσοράασθαι.  </p>
        <p><a>9.325</a>  τοῦ μὲν ὅσον τ᾽ ὄργυιαν ἐγὼν ἀπέκοψα παραστὰς  </p>
        <p><a>9.326</a>  καὶ παρέθηχ᾽ ἑτάροισιν, ἀποξῦναι δ᾽ ἐκέλευσα:  </p>
        <p><a>9.327</a>  οἱ δ᾽ ὁμαλὸν ποίησαν: ἐγὼ δ᾽ ἐθόωσα παραστὰς  </p>
        <p><a>9.328</a>  ἄκρον, ἄφαρ δὲ λαβὼν ἐπυράκτεον ἐν πυρὶ κηλέῳ.  </p>
        <p><a>9.329</a>  καὶ τὸ μὲν εὖ κατέθηκα κατακρύψας ὑπὸ κόπρῳ,  </p>
        <p><a>9.330</a>  ἥ ῥα κατὰ σπείους κέχυτο μεγάλ᾽ ἤλιθα πολλή:  </p>
        <p><a>9.331</a>  αὐτὰρ τοὺς ἄλλους κλήρῳ πεπαλάσθαι ἄνωγον,  </p>
        <p><a>9.332</a>  ὅς τις τολμήσειεν ἐμοὶ σὺν μοχλὸν ἀείρας  </p>
        <p><a>9.333</a>  τρῖψαι ἐν ὀφθαλμῷ, ὅτε τὸν γλυκὺς ὕπνος ἱκάνοι.  </p>
        <p><a>9.334</a>  οἱ δ᾽ ἔλαχον τοὺς ἄν κε καὶ ἤθελον αὐτὸς ἑλέσθαι,  </p>
        <p><a>9.335</a>  τέσσαρες, αὐτὰρ ἐγὼ πέμπτος μετὰ τοῖσιν ἐλέγμην.  </p>
        <p><a>9.336</a>  ἑσπέριος δ᾽ ἦλθεν καλλίτριχα μῆλα νομεύων.  </p>
        <p><a>9.337</a>  αὐτίκα δ᾽ εἰς εὐρὺ σπέος ἤλασε πίονα μῆλα  </p>
        <p><a>9.338</a>  πάντα μάλ᾽, οὐδέ τι λεῖπε βαθείης ἔκτοθεν αὐλῆς,  </p>
        <p><a>9.339</a>  ἤ τι ὀισάμενος, ἢ καὶ θεὸς ὣς ἐκέλευσεν.  </p>
        <p><a>9.340</a>  αὐτὰρ ἔπειτ᾽ ἐπέθηκε θυρεὸν μέγαν ὑψόσ᾽ ἀείρας,  </p>
        <p><a>9.341</a>  ἑζόμενος δ᾽ ἤμελγεν ὄις καὶ μηκάδας αἶγας,  </p>
        <p><a>9.342</a>  πάντα κατὰ μοῖραν, καὶ ὑπ᾽ ἔμβρυον ἧκεν ἑκάστῃ.  </p>
        <p><a>9.343</a>  αὐτὰρ ἐπεὶ δὴ σπεῦσε πονησάμενος τὰ ἃ ἔργα,  </p>
        <p><a>9.344</a>  σὺν δ᾽ ὅ γε δὴ αὖτε δύω μάρψας ὡπλίσσατο δόρπον.  </p>
        <p><a>9.345</a>  καὶ τότ᾽ ἐγὼ Κύκλωπα προσηύδων ἄγχι παραστάς,  </p>
        <p><a>9.346</a>  κισσύβιον μετὰ χερσὶν ἔχων μέλανος οἴνοιο:  </p>
        <p><a>9.347</a>  Κύκλωψ, τῆ, πίε οἶνον, ἐπεὶ φάγες ἀνδρόμεα κρέα,  </p>
        <p><a>9.348</a>  ὄφρ᾽ εἰδῇς οἷόν τι ποτὸν τόδε νηῦς ἐκεκεύθει  </p>
        <p><a>9.349</a>  ἡμετέρη. σοὶ δ᾽ αὖ λοιβὴν φέρον, εἴ μ᾽ ἐλεήσας  </p>
        <p><a>9.350</a>  οἴκαδε πέμψειας: σὺ δὲ μαίνεαι οὐκέτ᾽ ἀνεκτῶς.  </p>
        <p><a>9.351</a>  σχέτλιε, πῶς κέν τίς σε καὶ ὕστερον ἄλλος ἵκοιτο  </p>
        <p><a>9.352</a>  ἀνθρώπων πολέων, ἐπεὶ οὐ κατὰ μοῖραν ἔρεξας;  </p>
        <p><a>9.353</a>  ὣς ἐφάμην, ὁ δ᾽ ἔδεκτο καὶ ἔκπιεν: ἥσατο δ᾽ αἰνῶς  </p>
        <p><a>9.354</a>  ἡδὺ ποτὸν πίνων καὶ μ᾽ ᾔτεε δεύτερον αὖτις:  </p>
        <p><a>9.355</a>  δός μοι ἔτι πρόφρων, καί μοι τεὸν οὔνομα εἰπὲ  </p>
        <p><a>9.356</a>  αὐτίκα νῦν, ἵνα τοι δῶ ξείνιον, ᾧ κε σὺ χαίρῃς:  </p>
        <p><a>9.357</a>  καὶ γὰρ Κυκλώπεσσι φέρει ζείδωρος ἄρουρα  </p>
        <p><a>9.358</a>  οἶνον ἐριστάφυλον, καί σφιν Διὸς ὄμβρος ἀέξει:  </p>
        <p><a>9.359</a>  ἀλλὰ τόδ᾽ ἀμβροσίης καὶ νέκταρός ἐστιν ἀπορρώξ.  </p>
        <p><a>9.360</a>  ὣς φάτ᾽, ἀτάρ οἱ αὖτις ἐγὼ πόρον αἴθοπα οἶνον.  </p>
        <p><a>9.361</a>  τρὶς μὲν ἔδωκα φέρων, τρὶς δ᾽ ἔκπιεν ἀφραδίῃσιν.  </p>
        <p><a>9.362</a>  αὐτὰρ ἐπεὶ Κύκλωπα περὶ φρένας ἤλυθεν οἶνος,  </p>
        <p><a>9.363</a>  καὶ τότε δή μιν ἔπεσσι προσηύδων μειλιχίοισι:  </p>
        <p><a>9.364</a>  Κύκλωψ, εἰρωτᾷς μ᾽ ὄνομα κλυτόν, αὐτὰρ ἐγώ τοι  </p>
        <p><a>9.365</a>  ἐξερέω: σὺ δέ μοι δὸς ξείνιον, ὥς περ ὑπέστης.  </p>
        <p><a>9.366</a>  Οὖτις ἐμοί γ᾽ ὄνομα: Οὖτιν δέ με κικλήσκουσι  </p>
        <p><a>9.367</a>  μήτηρ ἠδὲ πατὴρ ἠδ᾽ ἄλλοι πάντες ἑταῖροι.  </p>
        <p><a>9.368</a>  ὣς ἐφάμην, ὁ δέ μ᾽ αὐτίκ᾽ ἀμείβετο νηλέι θυμῷ:  </p>
        <p><a>9.369</a>  Οὖτιν ἐγὼ πύματον ἔδομαι μετὰ οἷς ἑτάροισιν,  </p>
        <p><a>9.370</a>  τοὺς δ᾽ ἄλλους πρόσθεν: τὸ δέ τοι ξεινήιον ἔσται.  </p>
        <p><a>9.371</a>  ἦ καὶ ἀνακλινθεὶς πέσεν ὕπτιος, αὐτὰρ ἔπειτα  </p>
        <p><a>9.372</a>  κεῖτ᾽ ἀποδοχμώσας παχὺν αὐχένα, κὰδ δέ μιν ὕπνος  </p>
        <p><a>9.373</a>  ᾕρει πανδαμάτωρ: φάρυγος δ᾽ ἐξέσσυτο οἶνος  </p>
        <p><a>9.374</a>  ψωμοί τ᾽ ἀνδρόμεοι: ὁ δ᾽ ἐρεύγετο οἰνοβαρείων.  </p>
        <p><a>9.375</a>  καὶ τότ᾽ ἐγὼ τὸν μοχλὸν ὑπὸ σποδοῦ ἤλασα πολλῆς,  </p>
        <p><a>9.376</a>  ἧος θερμαίνοιτο: ἔπεσσι δὲ πάντας ἑταίρους  </p>
        <p><a>9.377</a>  θάρσυνον, μή τίς μοι ὑποδείσας ἀναδύη.  </p>
        <p><a>9.378</a>  ἀλλ᾽ ὅτε δὴ τάχ᾽ ὁ μοχλὸς ἐλάινος ἐν πυρὶ μέλλεν  </p>
        <p><a>9.379</a>  ἅψεσθαι, χλωρός περ ἐών, διεφαίνετο δ᾽ αἰνῶς,  </p>
        <p><a>9.380</a>  καὶ τότ᾽ ἐγὼν ἆσσον φέρον ἐκ πυρός, ἀμφὶ δ᾽ ἑταῖροι  </p>
        <p><a>9.381</a>  ἵσταντ᾽: αὐτὰρ θάρσος ἐνέπνευσεν μέγα δαίμων.  </p>
        <p><a>9.382</a>  οἱ μὲν μοχλὸν ἑλόντες ἐλάινον, ὀξὺν ἐπ᾽ ἄκρῳ,  </p>
        <p><a>9.383</a>  ὀφθαλμῷ ἐνέρεισαν: ἐγὼ δ᾽ ἐφύπερθεν ἐρεισθεὶς  </p>
        <p><a>9.384</a>  δίνεον, ὡς ὅτε τις τρυπῷ δόρυ νήιον ἀνὴρ  </p>
        <p><a>9.385</a>  τρυπάνῳ, οἱ δέ τ᾽ ἔνερθεν ὑποσσείουσιν ἱμάντι  </p>
        <p><a>9.386</a>  ἁψάμενοι ἑκάτερθε, τὸ δὲ τρέχει ἐμμενὲς αἰεί.  </p>
        <p><a>9.387</a>  ὣς τοῦ ἐν ὀφθαλμῷ πυριήκεα μοχλὸν ἑλόντες  </p>
        <p><a>9.388</a>  δινέομεν, τὸν δ᾽ αἷμα περίρρεε θερμὸν ἐόντα.  </p>
        <p><a>9.389</a>  πάντα δέ οἱ βλέφαρ᾽ ἀμφὶ καὶ ὀφρύας εὗσεν ἀυτμὴ  </p>
        <p><a>9.390</a>  γλήνης καιομένης, σφαραγεῦντο δέ οἱ πυρὶ ῥίζαι.  </p>
        <p><a>9.391</a>  ὡς δ᾽ ὅτ᾽ ἀνὴρ χαλκεὺς πέλεκυν μέγαν ἠὲ σκέπαρνον  </p>
        <p><a>9.392</a>  εἰν ὕδατι ψυχρῷ βάπτῃ μεγάλα ἰάχοντα  </p>
        <p><a>9.393</a>  φαρμάσσων: τὸ γὰρ αὖτε σιδήρου γε κράτος ἐστίν  </p>
        <p><a>9.394</a>  ὣς τοῦ σίζ᾽ ὀφθαλμὸς ἐλαϊνέῳ περὶ μοχλῷ.  </p>
        <p><a>9.395</a>  σμερδαλέον δὲ μέγ᾽ ᾤμωξεν, περὶ δ᾽ ἴαχε πέτρη,  </p>
        <p><a>9.396</a>  ἡμεῖς δὲ δείσαντες ἀπεσσύμεθ᾽: αὐτὰρ ὁ μοχλὸν  </p>
        <p><a>9.397</a>  ἐξέρυσ᾽ ὀφθαλμοῖο πεφυρμένον αἵματι πολλῷ.  </p>
        <p><a>9.398</a>  τὸν μὲν ἔπειτ᾽ ἔρριψεν ἀπὸ ἕο χερσὶν ἀλύων,  </p>
        <p><a>9.399</a>  αὐτὰρ ὁ Κύκλωπας μεγάλ᾽ ἤπυεν, οἵ ῥά μιν ἀμφὶς  </p>
        <p><a>9.400</a>  ᾤκεον ἐν σπήεσσι δι᾽ ἄκριας ἠνεμοέσσας.  </p>
        <p><a>9.401</a>  οἱ δὲ βοῆς ἀίοντες ἐφοίτων ἄλλοθεν ἄλλος,  </p>
        <p><a>9.402</a>  ἱστάμενοι δ᾽ εἴροντο περὶ σπέος ὅττι ἑ κήδοι:  </p>
        <p><a>9.403</a>  τίπτε τόσον, Πολύφημ᾽, ἀρημένος ὧδ᾽ ἐβόησας  </p>
        <p><a>9.404</a>  νύκτα δι᾽ ἀμβροσίην καὶ ἀύπνους ἄμμε τίθησθα;  </p>
        <p><a>9.405</a>  ἦ μή τίς σευ μῆλα βροτῶν ἀέκοντος ἐλαύνει;  </p>
        <p><a>9.406</a>  ἦ μή τίς σ᾽ αὐτὸν κτείνει δόλῳ ἠὲ βίηφιν;  </p>
        <p><a>9.407</a>  τοὺς δ᾽ αὖτ᾽ ἐξ ἄντρου προσέφη κρατερὸς Πολύφημος:  </p>
        <p><a>9.408</a>  ὦ φίλοι, Οὖτίς με κτείνει δόλῳ οὐδὲ βίηφιν.  </p>
        <p><a>9.409</a>  οἱ δ᾽ ἀπαμειβόμενοι ἔπεα πτερόεντ᾽ ἀγόρευον:  </p>
        <p><a>9.410</a>  εἰ μὲν δὴ μή τίς σε βιάζεται οἶον ἐόντα,  </p>
        <p><a>9.411</a>  νοῦσον γ᾽ οὔ πως ἔστι Διὸς μεγάλου ἀλέασθαι,  </p>
        <p><a>9.412</a>  ἀλλὰ σύ γ᾽ εὔχεο πατρὶ Ποσειδάωνι ἄνακτι.  </p>
        <p><a>9.413</a>  ὣς ἄρ᾽ ἔφαν ἀπιόντες, ἐμὸν δ᾽ ἐγέλασσε φίλον κῆρ,  </p>
        <p><a>9.414</a>  ὡς ὄνομ᾽ ἐξαπάτησεν ἐμὸν καὶ μῆτις ἀμύμων.  </p>
        <p><a>9.415</a>  Κύκλωψ δὲ στενάχων τε καὶ ὠδίνων ὀδύνῃσι  </p>
        <p><a>9.416</a>  χερσὶ ψηλαφόων ἀπὸ μὲν λίθον εἷλε θυράων,  </p>
        <p><a>9.417</a>  αὐτὸς δ᾽ εἰνὶ θύρῃσι καθέζετο χεῖρε πετάσσας,  </p>
        <p><a>9.418</a>  εἴ τινά που μετ᾽ ὄεσσι λάβοι στείχοντα θύραζε:  </p>
        <p><a>9.419</a>  οὕτω γάρ πού μ᾽ ἤλπετ᾽ ἐνὶ φρεσὶ νήπιον εἶναι.  </p>
        <p><a>9.420</a>  αὐτὰρ ἐγὼ βούλευον, ὅπως ὄχ᾽ ἄριστα γένοιτο,  </p>
        <p><a>9.421</a>  εἴ τιν᾽ ἑταίροισιν θανάτου λύσιν ἠδ᾽ ἐμοὶ αὐτῷ  </p>
        <p><a>9.422</a>  εὑροίμην: πάντας δὲ δόλους καὶ μῆτιν ὕφαινον  </p>
        <p><a>9.423</a>  ὥς τε περὶ ψυχῆς: μέγα γὰρ κακὸν ἐγγύθεν ἦεν.  </p>
        <p><a>9.424</a>  ἥδε δέ μοι κατὰ θυμὸν ἀρίστη φαίνετο βουλή.  </p>
        <p><a>9.425</a>  ἄρσενες ὄιες ἦσαν ἐυτρεφέες, δασύμαλλοι,  </p>
        <p><a>9.426</a>  καλοί τε μεγάλοι τε, ἰοδνεφὲς εἶρος ἔχοντες:  </p>
        <p><a>9.427</a>  τοὺς ἀκέων συνέεργον ἐυστρεφέεσσι λύγοισιν,  </p>
        <p><a>9.428</a>  τῇς ἔπι Κύκλωψ εὗδε πέλωρ, ἀθεμίστια εἰδώς,  </p>
        <p><a>9.429</a>  σύντρεις αἰνύμενος: ὁ μὲν ἐν μέσῳ ἄνδρα φέρεσκε,  </p>
        <p><a>9.430</a>  τὼ δ᾽ ἑτέρω ἑκάτερθεν ἴτην σώοντες ἑταίρους.  </p>
        <p><a>9.431</a>  τρεῖς δὲ ἕκαστον φῶτ᾽ ὄιες φέρον: αὐτὰρ ἐγώ γε—  </p>
        <p><a>9.432</a>  ἀρνειὸς γὰρ ἔην μήλων ὄχ᾽ ἄριστος ἁπάντων,  </p>
        <p><a>9.433</a>  τοῦ κατὰ νῶτα λαβών, λασίην ὑπὸ γαστέρ᾽ ἐλυσθεὶς  </p>
        <p><a>9.434</a>  κείμην: αὐτὰρ χερσὶν ἀώτου θεσπεσίοιο  </p>
        <p><a>9.435</a>  νωλεμέως στρεφθεὶς ἐχόμην τετληότι θυμῷ.  </p>
        <p><a>9.436</a>  ὣς τότε μὲν στενάχοντες ἐμείναμεν Ἠῶ δῖαν.  </p>
        <p><a>9.437</a>  ἦμος δ᾽ ἠριγένεια φάνη ῥοδοδάκτυλος Ἠώς,  </p>
        <p><a>9.438</a>  καὶ τότ᾽ ἔπειτα νομόνδ᾽ ἐξέσσυτο ἄρσενα μῆλα,  </p>
        <p><a>9.439</a>  θήλειαι δὲ μέμηκον ἀνήμελκτοι περὶ σηκούς:  </p>
        <p><a>9.440</a>  οὔθατα γὰρ σφαραγεῦντο. ἄναξ δ᾽ ὀδύνῃσι κακῇσι  </p>
        <p><a>9.441</a>  τειρόμενος πάντων ὀίων ἐπεμαίετο νῶτα  </p>
        <p><a>9.442</a>  ὀρθῶν ἑσταότων: τὸ δὲ νήπιος οὐκ ἐνόησεν,  </p>
        <p><a>9.443</a>  ὥς οἱ ὑπ᾽ εἰροπόκων ὀίων στέρνοισι δέδεντο.  </p>
        <p><a>9.444</a>  ὕστατος ἀρνειὸς μήλων ἔστειχε θύραζε  </p>
        <p><a>9.445</a>  λάχνῳ στεινόμενος καὶ ἐμοὶ πυκινὰ φρονέοντι.  </p>
        <p><a>9.446</a>  τὸν δ᾽ ἐπιμασσάμενος προσέφη κρατερὸς Πολύφημος:  </p>
        <p><a>9.447</a>  κριὲ πέπον, τί μοι ὧδε διὰ σπέος ἔσσυο μήλων  </p>
        <p><a>9.448</a>  ὕστατος; οὔ τι πάρος γε λελειμμένος ἔρχεαι οἰῶν,  </p>
        <p><a>9.449</a>  ἀλλὰ πολὺ πρῶτος νέμεαι τέρεν᾽ ἄνθεα ποίης  </p>
        <p><a>9.450</a>  μακρὰ βιβάς, πρῶτος δὲ ῥοὰς ποταμῶν ἀφικάνεις,  </p>
        <p><a>9.451</a>  πρῶτος δὲ σταθμόνδε λιλαίεαι ἀπονέεσθαι  </p>
        <p><a>9.452</a>  ἑσπέριος: νῦν αὖτε πανύστατος. ἦ σύ γ᾽ ἄνακτος  </p>
        <p><a>9.453</a>  ὀφθαλμὸν ποθέεις, τὸν ἀνὴρ κακὸς ἐξαλάωσε  </p>
        <p><a>9.454</a>  σὺν λυγροῖς ἑτάροισι δαμασσάμενος φρένας οἴνῳ,  </p>
        <p><a>9.455</a>  Οὖτις, ὃν οὔ πώ φημι πεφυγμένον εἶναι ὄλεθρον.  </p>
        <p><a>9.456</a>  εἰ δὴ ὁμοφρονέοις ποτιφωνήεις τε γένοιο  </p>
        <p><a>9.457</a>  εἰπεῖν ὅππῃ κεῖνος ἐμὸν μένος ἠλασκάζει:  </p>
        <p><a>9.458</a>  τῷ κέ οἱ ἐγκέφαλός γε διὰ σπέος ἄλλυδις ἄλλῃ  </p>
        <p><a>9.459</a>  θεινομένου ῥαίοιτο πρὸς οὔδεϊ, κὰδ δέ κ᾽ ἐμὸν κῆρ  </p>
        <p><a>9.460</a>  λωφήσειε κακῶν, τά μοι οὐτιδανὸς πόρεν Οὖτις.  </p>
        <p><a>9.461</a>  ὣς εἰπὼν τὸν κριὸν ἀπὸ ἕο πέμπε θύραζε.  </p>
        <p><a>9.462</a>  ἐλθόντες δ᾽ ἠβαιὸν ἀπὸ σπείους τε καὶ αὐλῆς  </p>
        <p><a>9.463</a>  πρῶτος ὑπ᾽ ἀρνειοῦ λυόμην, ὑπέλυσα δ᾽ ἑταίρους.  </p>
        <p><a>9.464</a>  καρπαλίμως δὲ τὰ μῆλα ταναύποδα, πίονα δημῷ,  </p>
        <p><a>9.465</a>  πολλὰ περιτροπέοντες ἐλαύνομεν, ὄφρ᾽ ἐπὶ νῆα  </p>
        <p><a>9.466</a>  ἱκόμεθ᾽. ἀσπάσιοι δὲ φίλοις ἑτάροισι φάνημεν,  </p>
        <p><a>9.467</a>  οἳ φύγομεν θάνατον, τοὺς δὲ στενάχοντο γοῶντες.  </p>
        <p><a>9.468</a>  ἀλλ᾽ ἐγὼ οὐκ εἴων, ἀνὰ δ᾽ ὀφρύσι νεῦον ἑκάστῳ,  </p>
        <p><a>9.469</a>  κλαίειν, ἀλλ᾽ ἐκέλευσα θοῶς καλλίτριχα μῆλα  </p>
        <p><a>9.470</a>  πόλλ᾽ ἐν νηὶ βαλόντας ἐπιπλεῖν ἁλμυρὸν ὕδωρ.  </p>
        <p><a>9.471</a>  οἱ δ᾽ αἶψ᾽ εἴσβαινον καὶ ἐπὶ κληῖσι καθῖζον,  </p>
        <p><a>9.472</a>  ἑξῆς δ᾽ ἑζόμενοι πολιὴν ἅλα τύπτον ἐρετμοῖς.  </p>
        <p><a>9.473</a>  ἀλλ᾽ ὅτε τόσσον ἀπῆν, ὅσσον τε γέγωνε βοήσας,  </p>
        <p><a>9.474</a>  καὶ τότ᾽ ἐγὼ Κύκλωπα προσηύδων κερτομίοισι:  </p>
        <p><a>9.475</a>  Κύκλωψ, οὐκ ἄρ᾽ ἔμελλες ἀνάλκιδος ἀνδρὸς ἑταίρους  </p>
        <p><a>9.476</a>  ἔδμεναι ἐν σπῆι γλαφυρῷ κρατερῆφι βίηφι.  </p>
        <p><a>9.477</a>  καὶ λίην σέ γ᾽ ἔμελλε κιχήσεσθαι κακὰ ἔργα,  </p>
        <p><a>9.478</a>  σχέτλι᾽, ἐπεὶ ξείνους οὐχ ἅζεο σῷ ἐνὶ οἴκῳ  </p>
        <p><a>9.479</a>  ἐσθέμεναι: τῷ σε Ζεὺς τίσατο καὶ θεοὶ ἄλλοι.  </p>
        <p><a>9.480</a>  ὣς ἐφάμην, ὁ δ᾽ ἔπειτα χολώσατο κηρόθι μᾶλλον,  </p>
        <p><a>9.481</a>  ἧκε δ᾽ ἀπορρήξας κορυφὴν ὄρεος μεγάλοιο,  </p>
        <p><a>9.482</a>  κὰδ δ᾽ ἔβαλε προπάροιθε νεὸς κυανοπρῴροιο  </p>
        <p><a>9.483</a>  τυτθόν, ἐδεύησεν δ᾽ οἰήιον ἄκρον ἱκέσθαι,  </p>
        <p><a>9.484</a>  ἐκλύσθη δὲ θάλασσα κατερχομένης ὑπὸ πέτρης:  </p>
        <p><a>9.485</a>  τὴν δ᾽ αἶψ᾽ ἤπειρόνδε παλιρρόθιον φέρε κῦμα,  </p>
        <p><a>9.486</a>  πλημυρὶς ἐκ πόντοιο, θέμωσε δὲ χέρσον ἱκέσθαι.  </p>
        <p><a>9.487</a>  αὐτὰρ ἐγὼ χείρεσσι λαβὼν περιμήκεα κοντὸν  </p>
        <p><a>9.488</a>  ὦσα παρέξ, ἑτάροισι δ᾽ ἐποτρύνας ἐκέλευσα  </p>
        <p><a>9.489</a>  ἐμβαλέειν κώπῃς, ἵν᾽ ὑπὲκ κακότητα φύγοιμεν,  </p>
        <p><a>9.490</a>  κρατὶ κατανεύων: οἱ δὲ προπεσόντες ἔρεσσον.  </p>
        <p><a>9.491</a>  ἀλλ᾽ ὅτε δὴ δὶς τόσσον ἅλα πρήσσοντες ἀπῆμεν,  </p>
        <p><a>9.492</a>  καὶ τότε δὴ Κύκλωπα προσηύδων: ἀμφὶ δ᾽ ἑταῖροι  </p>
        <p><a>9.493</a>  μειλιχίοις ἐπέεσσιν ἐρήτυον ἄλλοθεν ἄλλος:  </p>
        <p><a>9.494</a>  σχέτλιε, τίπτ᾽ ἐθέλεις ἐρεθιζέμεν ἄγριον ἄνδρα;  </p>
        <p><a>9.495</a>  ὃς καὶ νῦν πόντονδε βαλὼν βέλος ἤγαγε νῆα  </p>
        <p><a>9.496</a>  αὖτις ἐς ἤπειρον, καὶ δὴ φάμεν αὐτόθ᾽ ὀλέσθαι.  </p>
        <p><a>9.497</a>  εἰ δὲ φθεγξαμένου τευ ἢ αὐδήσαντος ἄκουσε,  </p>
        <p><a>9.498</a>  σύν κεν ἄραξ᾽ ἡμέων κεφαλὰς καὶ νήια δοῦρα  </p>
        <p><a>9.499</a>  μαρμάρῳ ὀκριόεντι βαλών: τόσσον γὰρ ἵησιν.  </p>
        <p><a>9.500</a>  ὣς φάσαν, ἀλλ᾽ οὐ πεῖθον ἐμὸν μεγαλήτορα θυμόν,  </p>
        <p><a>9.501</a>  ἀλλά μιν ἄψορρον προσέφην κεκοτηότι θυμῷ:  </p>
        <p><a>9.502</a>  Κύκλωψ, αἴ κέν τίς σε καταθνητῶν ἀνθρώπων  </p>
        <p><a>9.503</a>  ὀφθαλμοῦ εἴρηται ἀεικελίην ἀλαωτύν,  </p>
        <p><a>9.504</a>  φάσθαι Ὀδυσσῆα πτολιπόρθιον ἐξαλαῶσαι,  </p>
        <p><a>9.505</a>  υἱὸν Λαέρτεω, Ἰθάκῃ ἔνι οἰκί᾽ ἔχοντα.  </p>
        <p><a>9.506</a>  ὣς ἐφάμην, ὁ δέ μ᾽ οἰμώξας ἠμείβετο μύθῳ:  </p>
        <p><a>9.507</a>  ὢ πόποι, ἦ μάλα δή με παλαίφατα θέσφαθ᾽ ἱκάνει.  </p>
        <p><a>9.508</a>  ἔσκε τις ἐνθάδε μάντις ἀνὴρ ἠύς τε μέγας τε,  </p>
        <p><a>9.509</a>  Τήλεμος Εὐρυμίδης, ὃς μαντοσύνῃ ἐκέκαστο  </p>
        <p><a>9.510</a>  καὶ μαντευόμενος κατεγήρα Κυκλώπεσσιν:  </p>
        <p><a>9.511</a>  ὅς μοι ἔφη τάδε πάντα τελευτήσεσθαι ὀπίσσω,  </p>
        <p><a>9.512</a>  χειρῶν ἐξ Ὀδυσῆος ἁμαρτήσεσθαι ὀπωπῆς.  </p>
        <p><a>9.513</a>  ἀλλ᾽ αἰεί τινα φῶτα μέγαν καὶ καλὸν ἐδέγμην  </p>
        <p><a>9.514</a>  ἐνθάδ᾽ ἐλεύσεσθαι, μεγάλην ἐπιειμένον ἀλκήν:  </p>
        <p><a>9.515</a>  νῦν δέ μ᾽ ἐὼν ὀλίγος τε καὶ οὐτιδανὸς καὶ ἄκικυς  </p>
        <p><a>9.516</a>  ὀφθαλμοῦ ἀλάωσεν, ἐπεί μ᾽ ἐδαμάσσατο οἴνῳ.  </p>
        <p><a>9.517</a>  ἀλλ᾽ ἄγε δεῦρ᾽, Ὀδυσεῦ, ἵνα τοι πὰρ ξείνια θείω  </p>
        <p><a>9.518</a>  πομπήν τ᾽ ὀτρύνω δόμεναι κλυτὸν ἐννοσίγαιον:  </p>
        <p><a>9.519</a>  τοῦ γὰρ ἐγὼ πάϊς εἰμί, πατὴρ δ᾽ ἐμὸς εὔχεται εἶναι.  </p>
        <p><a>9.520</a>  αὐτὸς δ᾽, αἴ κ᾽ ἐθέλῃσ᾽, ἰήσεται, οὐδέ τις ἄλλος  </p>
        <p><a>9.521</a>  οὔτε θεῶν μακάρων οὔτε θνητῶν ἀνθρώπων.  </p>
        <p><a>9.522</a>  ὣς ἔφατ᾽, αὐτὰρ ἐγώ μιν ἀμειβόμενος προσέειπον:  </p>
        <p><a>9.523</a>  αἲ γὰρ δὴ ψυχῆς τε καὶ αἰῶνός σε δυναίμην  </p>
        <p><a>9.524</a>  εὖνιν ποιήσας πέμψαι δόμον Ἄϊδος εἴσω,  </p>
        <p><a>9.525</a>  ὡς οὐκ ὀφθαλμόν γ᾽ ἰήσεται οὐδ᾽ ἐνοσίχθων.  </p>
        <p><a>9.526</a>  ὣς ἐφάμην, ὁ δ᾽ ἔπειτα Ποσειδάωνι ἄνακτι  </p>
        <p><a>9.527</a>  εὔχετο χεῖρ᾽ ὀρέγων εἰς οὐρανὸν ἀστερόεντα:  </p>
        <p><a>9.528</a>  κλῦθι, Ποσείδαον γαιήοχε κυανοχαῖτα,  </p>
        <p><a>9.529</a>  εἰ ἐτεόν γε σός εἰμι, πατὴρ δ᾽ ἐμὸς εὔχεαι εἶναι,  </p>
        <p><a>9.530</a>  δὸς μὴ Ὀδυσσῆα πτολιπόρθιον οἴκαδ᾽ ἱκέσθαι  </p>
        <p><a>9.531</a>  υἱὸν Λαέρτεω, Ἰθάκῃ ἔνι οἰκί᾽ ἔχοντα.  </p>
        <p><a>9.532</a>  ἀλλ᾽ εἴ οἱ μοῖρ᾽ ἐστὶ φίλους τ᾽ ἰδέειν καὶ ἱκέσθαι  </p>
        <p><a>9.533</a>  οἶκον ἐυκτίμενον καὶ ἑὴν ἐς πατρίδα γαῖαν,  </p>
        <p><a>9.534</a>  ὀψὲ κακῶς ἔλθοι, ὀλέσας ἄπο πάντας ἑταίρους,  </p>
        <p><a>9.535</a>  νηὸς ἐπ᾽ ἀλλοτρίης, εὕροι δ᾽ ἐν πήματα οἴκῳ.  </p>
        <p><a>9.536</a>  ὣς ἔφατ᾽ εὐχόμενος, τοῦ δ᾽ ἔκλυε κυανοχαίτης.  </p>
        <p><a>9.537</a>  αὐτὰρ ὅ γ᾽ ἐξαῦτις πολὺ μείζονα λᾶαν ἀείρας  </p>
        <p><a>9.538</a>  ἧκ᾽ ἐπιδινήσας, ἐπέρεισε δὲ ἶν᾽ ἀπέλεθρον,  </p>
        <p><a>9.539</a>  κὰδ᾽ δ᾽ ἔβαλεν μετόπισθε νεὸς κυανοπρῴροιο  </p>
        <p><a>9.540</a>  τυτθόν, ἐδεύησεν δ᾽ οἰήιον ἄκρον ἱκέσθαι.  </p>
        <p><a>9.541</a>  ἐκλύσθη δὲ θάλασσα κατερχομένης ὑπὸ πέτρης:  </p>
        <p><a>9.542</a>  τὴν δὲ πρόσω φέρε κῦμα, θέμωσε δὲ χέρσον ἱκέσθαι.  </p>
        <p><a>9.543</a>  ἀλλ᾽ ὅτε δὴ τὴν νῆσον ἀφικόμεθ᾽, ἔνθα περ ἄλλαι  </p>
        <p><a>9.544</a>  νῆες ἐύσσελμοι μένον ἁθρόαι, ἀμφὶ δ᾽ ἑταῖροι  </p>
        <p><a>9.545</a>  ἥατ᾽ ὀδυρόμενοι, ἡμέας ποτιδέγμενοι αἰεί,  </p>
        <p><a>9.546</a>  νῆα μὲν ἔνθ᾽ ἐλθόντες ἐκέλσαμεν ἐν ψαμάθοισιν,  </p>
        <p><a>9.547</a>  ἐκ δὲ καὶ αὐτοὶ βῆμεν ἐπὶ ῥηγμῖνι θαλάσσης.  </p>
        <p><a>9.548</a>  μῆλα δὲ Κύκλωπος γλαφυρῆς ἐκ νηὸς ἑλόντες  </p>
        <p><a>9.549</a>  δασσάμεθ᾽, ὡς μή τίς μοι ἀτεμβόμενος κίοι ἴσης.  </p>
        <p><a>9.550</a>  ἀρνειὸν δ᾽ ἐμοὶ οἴῳ ἐυκνήμιδες ἑταῖροι  </p>
        <p><a>9.551</a>  μήλων δαιομένων δόσαν ἔξοχα: τὸν δ᾽ ἐπὶ θινὶ  </p>
        <p><a>9.552</a>  Ζηνὶ κελαινεφέι Κρονίδῃ, ὃς πᾶσιν ἀνάσσει,  </p>
        <p><a>9.553</a>  ῥέξας μηρί᾽ ἔκαιον: ὁ δ᾽ οὐκ ἐμπάζετο ἱρῶν,  </p>
        <p><a>9.554</a>  ἀλλ᾽ ὅ γε μερμήριξεν ὅπως ἀπολοίατο πᾶσαι  </p>
        <p><a>9.555</a>  νῆες ἐύσσελμοι καὶ ἐμοὶ ἐρίηρες ἑταῖροι.  </p>
        <p><a>9.556</a>  ὣς τότε μὲν πρόπαν ἦμαρ ἐς ἠέλιον καταδύντα  </p>
        <p><a>9.557</a>  ἥμεθα δαινύμενοι κρέα τ᾽ ἄσπετα καὶ μέθυ ἡδύ:  </p>
        <p><a>9.558</a>  ἦμος δ᾽ ἠέλιος κατέδυ καὶ ἐπὶ κνέφας ἦλθε,  </p>
        <p><a>9.559</a>  δὴ τότε κοιμήθημεν ἐπὶ ῥηγμῖνι θαλάσσης.  </p>
        <p><a>9.560</a>  ἦμος δ᾽ ἠριγένεια φάνη ῥοδοδάκτυλος Ἠώς,  </p>
        <p><a>9.561</a>  δὴ τότ᾽ ἐγὼν ἑτάροισιν ἐποτρύνας ἐκέλευσα  </p>
        <p><a>9.562</a>  αὐτούς τ᾽ ἀμβαίνειν ἀνά τε πρυμνήσια λῦσαι:  </p>
        <p><a>9.563</a>  οἱ δ᾽ αἶψ᾽ εἴσβαινον καὶ ἐπὶ κληῖσι καθῖζον,  </p>
        <p><a>9.564</a>  ἑξῆς δ᾽ ἑζόμενοι πολιὴν ἅλα τύπτον ἐρετμοῖς.  </p>
        <p><a>9.565</a>  ἔνθεν δὲ προτέρω πλέομεν ἀκαχήμενοι ἦτορ,  </p>
        <p><a>9.566</a>  ἄσμενοι ἐκ θανάτοιο, φίλους ὀλέσαντες ἑταίρους.  </p>
    </div>
    <div class="bk">
        <h4 class="latin">ΟΔΥΣΣΕΙΑΣ κ</h4>
        <p><a>10.1</a>  Αἰολίην δ᾽ ἐς νῆσον ἀφικόμεθ᾽: ἔνθα δ᾽ ἔναιεν  </p>
        <p><a>10.2</a>  Αἴολος Ἱπποτάδης, φίλος ἀθανάτοισι θεοῖσιν,  </p>
        <p><a>10.3</a>  πλωτῇ ἐνὶ νήσῳ: πᾶσαν δέ τέ μιν πέρι τεῖχος  </p>
        <p><a>10.4</a>  χάλκεον ἄρρηκτον, λισσὴ δ᾽ ἀναδέδρομε πέτρη.  </p>
        <p><a>10.5</a>  τοῦ καὶ δώδεκα παῖδες ἐνὶ μεγάροις γεγάασιν,  </p>
        <p><a>10.6</a>  ἓξ μὲν θυγατέρες, ἓξ δ᾽ υἱέες ἡβώοντες:  </p>
        <p><a>10.7</a>  ἔνθ᾽ ὅ γε θυγατέρας πόρεν υἱάσιν εἶναι ἀκοίτις.  </p>
        <p><a>10.8</a>  οἱ δ᾽ αἰεὶ παρὰ πατρὶ φίλῳ καὶ μητέρι κεδνῇ  </p>
        <p><a>10.9</a>  δαίνυνται, παρὰ δέ σφιν ὀνείατα μυρία κεῖται,  </p>
        <p><a>10.10</a>  κνισῆεν δέ τε δῶμα περιστεναχίζεται αὐλῇ  </p>
        <p><a>10.11</a>  ἤματα: νύκτας δ᾽ αὖτε παρ᾽ αἰδοίῃς ἀλόχοισιν  </p>
        <p><a>10.12</a>  εὕδουσ᾽ ἔν τε τάπησι καὶ ἐν τρητοῖσι λέχεσσι.  </p>
        <p><a>10.13</a>  καὶ μὲν τῶν ἱκόμεσθα πόλιν καὶ δώματα καλά.  </p>
        <p><a>10.14</a>  μῆνα δὲ πάντα φίλει με καὶ ἐξερέεινεν ἕκαστα,  </p>
        <p><a>10.15</a>  Ἴλιον Ἀργείων τε νέας καὶ νόστον Ἀχαιῶν:  </p>
        <p><a>10.16</a>  καὶ μὲν ἐγὼ τῷ πάντα κατὰ μοῖραν κατέλεξα.  </p>
        <p><a>10.17</a>  ἀλλ᾽ ὅτε δὴ καὶ ἐγὼν ὁδὸν ᾔτεον ἠδ᾽ ἐκέλευον  </p>
        <p><a>10.18</a>  πεμπέμεν, οὐδέ τι κεῖνος ἀνήνατο, τεῦχε δὲ πομπήν.  </p>
        <p><a>10.19</a>  δῶκε δέ μ᾽ ἐκδείρας ἀσκὸν βοὸς ἐννεώροιο,  </p>
        <p><a>10.20</a>  ἔνθα δὲ βυκτάων ἀνέμων κατέδησε κέλευθα:  </p>
        <p><a>10.21</a>  κεῖνον γὰρ ταμίην ἀνέμων ποίησε Κρονίων,  </p>
        <p><a>10.22</a>  ἠμὲν παυέμεναι ἠδ᾽ ὀρνύμεν, ὅν κ᾽ ἐθέλῃσι.  </p>
        <p><a>10.23</a>  νηὶ δ᾽ ἐνὶ γλαφυρῇ κατέδει μέρμιθι φαεινῇ  </p>
        <p><a>10.24</a>  ἀργυρέῃ, ἵνα μή τι παραπνεύσῃ ὀλίγον περ:  </p>
        <p><a>10.25</a>  αὐτὰρ ἐμοὶ πνοιὴν Ζεφύρου προέηκεν ἀῆναι,  </p>
        <p><a>10.26</a>  ὄφρα φέροι νῆάς τε καὶ αὐτούς: οὐδ᾽ ἄρ᾽ ἔμελλεν  </p>
        <p><a>10.27</a>  ἐκτελέειν: αὐτῶν γὰρ ἀπωλόμεθ᾽ ἀφραδίῃσιν.  </p>
        <p><a>10.28</a>  ἐννῆμαρ μὲν ὁμῶς πλέομεν νύκτας τε καὶ ἦμαρ,  </p>
        <p><a>10.29</a>  τῇ δεκάτῃ δ᾽ ἤδη ἀνεφαίνετο πατρὶς ἄρουρα,  </p>
        <p><a>10.30</a>  καὶ δὴ πυρπολέοντας ἐλεύσσομεν ἐγγὺς ἐόντες:  </p>
        <p><a>10.31</a>  ἔνθ᾽ ἐμὲ μὲν γλυκὺς ὕπνος ἐπήλυθε κεκμηῶτα,  </p>
        <p><a>10.32</a>  αἰεὶ γὰρ πόδα νηὸς ἐνώμων, οὐδέ τῳ ἄλλῳ  </p>
        <p><a>10.33</a>  δῶχ᾽ ἑτάρων, ἵνα θᾶσσον ἱκοίμεθα πατρίδα γαῖαν:  </p>
        <p><a>10.34</a>  οἱ δ᾽ ἕταροι ἐπέεσσι πρὸς ἀλλήλους ἀγόρευον,  </p>
        <p><a>10.35</a>  καί μ᾽ ἔφασαν χρυσόν τε καὶ ἄργυρον οἴκαδ᾽ ἄγεσθαι  </p>
        <p><a>10.36</a>  δῶρα παρ᾽ Αἰόλου μεγαλήτορος Ἱπποτάδαο.  </p>
        <p><a>10.37</a>  ὧδε δέ τις εἴπεσκεν ἰδὼν ἐς πλησίον ἄλλον:  </p>
        <p><a>10.38</a>  ὦ πόποι, ὡς ὅδε πᾶσι φίλος καὶ τίμιός ἐστιν  </p>
        <p><a>10.39</a>  ἀνθρώποις, ὅτεών τε πόλιν καὶ γαῖαν ἵκηται.  </p>
        <p><a>10.40</a>  πολλὰ μὲν ἐκ Τροίης ἄγεται κειμήλια καλὰ  </p>
        <p><a>10.41</a>  ληίδος, ἡμεῖς δ᾽ αὖτε ὁμὴν ὁδὸν ἐκτελέσαντες  </p>
        <p><a>10.42</a>  οἴκαδε νισσόμεθα κενεὰς σὺν χεῖρας ἔχοντες:  </p>
        <p><a>10.43</a>  καὶ νῦν οἱ τάδ᾽ ἔδωκε χαριζόμενος φιλότητι  </p>
        <p><a>10.44</a>  Αἴολος. ἀλλ᾽ ἄγε θᾶσσον ἰδώμεθα ὅττι τάδ᾽ ἐστίν,  </p>
        <p><a>10.45</a>  ὅσσος τις χρυσός τε καὶ ἄργυρος ἀσκῷ ἔνεστιν.  </p>
        <p><a>10.46</a>  ὣς ἔφασαν, βουλὴ δὲ κακὴ νίκησεν ἑταίρων:  </p>
        <p><a>10.47</a>  ἀσκὸν μὲν λῦσαν, ἄνεμοι δ᾽ ἐκ πάντες ὄρουσαν.  </p>
        <p><a>10.48</a>  τοὺς δ᾽ αἶψ᾽ ἁρπάξασα φέρεν πόντονδε θύελλα  </p>
        <p><a>10.49</a>  κλαίοντας, γαίης ἄπο πατρίδος. αὐτὰρ ἐγώ γε  </p>
        <p><a>10.50</a>  ἐγρόμενος κατὰ θυμὸν ἀμύμονα μερμήριξα,  </p>
        <p><a>10.51</a>  ἠὲ πεσὼν ἐκ νηὸς ἀποφθίμην ἐνὶ πόντῳ,  </p>
        <p><a>10.52</a>  ἦ ἀκέων τλαίην καὶ ἔτι ζωοῖσι μετείην.  </p>
        <p><a>10.53</a>  ἀλλ᾽ ἔτλην καὶ ἔμεινα, καλυψάμενος δ᾽ ἐνὶ νηὶ  </p>
        <p><a>10.54</a>  κείμην. αἱ δ᾽ ἐφέροντο κακῇ ἀνέμοιο θυέλλῃ  </p>
        <p><a>10.55</a>  αὖτις ἐπ᾽ Αἰολίην νῆσον, στενάχοντο δ᾽ ἑταῖροι.  </p>
        <p><a>10.56</a>  ἔνθα δ᾽ ἐπ᾽ ἠπείρου βῆμεν καὶ ἀφυσσάμεθ᾽ ὕδωρ,  </p>
        <p><a>10.57</a>  αἶψα δὲ δεῖπνον ἕλοντο θοῇς παρὰ νηυσὶν ἑταῖροι.  </p>
        <p><a>10.58</a>  αὐτὰρ ἐπεὶ σίτοιό τ᾽ ἐπασσάμεθ᾽ ἠδὲ ποτῆτος,  </p>
        <p><a>10.59</a>  δὴ τότ᾽ ἐγὼ κήρυκά τ᾽ ὀπασσάμενος καὶ ἑταῖρον  </p>
        <p><a>10.60</a>  βῆν εἰς Αἰόλου κλυτὰ δώματα: τὸν δ᾽ ἐκίχανον  </p>
        <p><a>10.61</a>  δαινύμενον παρὰ ᾗ τ᾽ ἀλόχῳ καὶ οἷσι τέκεσσιν.  </p>
        <p><a>10.62</a>  ἐλθόντες δ᾽ ἐς δῶμα παρὰ σταθμοῖσιν ἐπ᾽ οὐδοῦ  </p>
        <p><a>10.63</a>  ἑζόμεθ᾽: οἱ δ᾽ ἀνὰ θυμὸν ἐθάμβεον ἔκ τ᾽ ἐρέοντο:  </p>
        <p><a>10.64</a>  πῶς ἦλθες, Ὀδυσεῦ; τίς τοι κακὸς ἔχραε δαίμων;  </p>
        <p><a>10.65</a>  ἦ μέν σ᾽ ἐνδυκέως ἀπεπέμπομεν, ὄφρ᾽ ἀφίκοιο  </p>
        <p><a>10.66</a>  πατρίδα σὴν καὶ δῶμα καὶ εἴ πού τοι φίλον ἐστίν.  </p>
        <p><a>10.67</a>  ὣς φάσαν, αὐτὰρ ἐγὼ μετεφώνεον ἀχνύμενος κῆρ:  </p>
        <p><a>10.68</a>  ἄασάν μ᾽ ἕταροί τε κακοὶ πρὸς τοῖσί τε ὕπνος  </p>
        <p><a>10.69</a>  σχέτλιος. ἀλλ᾽ ἀκέσασθε, φίλοι: δύναμις γὰρ ἐν ὑμῖν.  </p>
        <p><a>10.70</a>  ὣς ἐφάμην μαλακοῖσι καθαπτόμενος ἐπέεσσιν,  </p>
        <p><a>10.71</a>  οἱ δ᾽ ἄνεῳ ἐγένοντο: πατὴρ δ᾽ ἠμείβετο μύθῳ:  </p>
        <p><a>10.72</a>  ἔρρ᾽ ἐκ νήσου θᾶσσον, ἐλέγχιστε ζωόντων:  </p>
        <p><a>10.73</a>  οὐ γάρ μοι θέμις ἐστὶ κομιζέμεν οὐδ᾽ ἀποπέμπειν  </p>
        <p><a>10.74</a>  ἄνδρα τόν, ὅς κε θεοῖσιν ἀπέχθηται μακάρεσσιν:  </p>
        <p><a>10.75</a>  ἔρρε, ἐπεὶ ἄρα θεοῖσιν ἀπεχθόμενος τόδ᾽ ἱκάνεις.  </p>
        <p><a>10.76</a>  ὣς εἰπὼν ἀπέπεμπε δόμων βαρέα στενάχοντα.  </p>
        <p><a>10.77</a>  ἔνθεν δὲ προτέρω πλέομεν ἀκαχήμενοι ἦτορ.  </p>
        <p><a>10.78</a>  τείρετο δ᾽ ἀνδρῶν θυμὸς ὑπ᾽ εἰρεσίης ἀλεγεινῆς  </p>
        <p><a>10.79</a>  ἡμετέρῃ ματίῃ, ἐπεὶ οὐκέτι φαίνετο πομπή.  </p>
        <p><a>10.80</a>  ἑξῆμαρ μὲν ὁμῶς πλέομεν νύκτας τε καὶ ἦμαρ,  </p>
        <p><a>10.81</a>  ἑβδομάτῃ δ᾽ ἱκόμεσθα Λάμου αἰπὺ πτολίεθρον,  </p>
        <p><a>10.82</a>  Τηλέπυλον Λαιστρυγονίην, ὅθι ποιμένα ποιμὴν  </p>
        <p><a>10.83</a>  ἠπύει εἰσελάων, ὁ δέ τ᾽ ἐξελάων ὑπακούει.  </p>
        <p><a>10.84</a>  ἔνθα κ᾽ ἄυπνος ἀνὴρ δοιοὺς ἐξήρατο μισθούς,  </p>
        <p><a>10.85</a>  τὸν μὲν βουκολέων, τὸν δ᾽ ἄργυφα μῆλα νομεύων:  </p>
        <p><a>10.86</a>  ἐγγὺς γὰρ νυκτός τε καὶ ἤματός εἰσι κέλευθοι.  </p>
        <p><a>10.87</a>  ἔνθ᾽ ἐπεὶ ἐς λιμένα κλυτὸν ἤλθομεν, ὃν πέρι πέτρη  </p>
        <p><a>10.88</a>  ἠλίβατος τετύχηκε διαμπερὲς ἀμφοτέρωθεν,  </p>
        <p><a>10.89</a>  ἀκταὶ δὲ προβλῆτες ἐναντίαι ἀλλήλῃσιν  </p>
        <p><a>10.90</a>  ἐν στόματι προύχουσιν, ἀραιὴ δ᾽ εἴσοδός ἐστιν,  </p>
        <p><a>10.91</a>  ἔνθ᾽ οἵ γ᾽ εἴσω πάντες ἔχον νέας ἀμφιελίσσας.  </p>
        <p><a>10.92</a>  αἱ μὲν ἄρ᾽ ἔντοσθεν λιμένος κοίλοιο δέδεντο  </p>
        <p><a>10.93</a>  πλησίαι: οὐ μὲν γάρ ποτ᾽ ἀέξετο κῦμά γ᾽ ἐν αὐτῷ,  </p>
        <p><a>10.94</a>  οὔτε μέγ᾽ οὔτ᾽ ὀλίγον, λευκὴ δ᾽ ἦν ἀμφὶ γαλήνη:  </p>
        <p><a>10.95</a>  αὐτὰρ ἐγὼν οἶος σχέθον ἔξω νῆα μέλαιναν,  </p>
        <p><a>10.96</a>  αὐτοῦ ἐπ᾽ ἐσχατιῇ, πέτρης ἐκ πείσματα δήσας:  </p>
        <p><a>10.97</a>  ἔστην δὲ σκοπιὴν ἐς παιπαλόεσσαν ἀνελθών.  </p>
        <p><a>10.98</a>  ἔνθα μὲν οὔτε βοῶν οὔτ᾽ ἀνδρῶν φαίνετο ἔργα,  </p>
        <p><a>10.99</a>  καπνὸν δ᾽ οἶον ὁρῶμεν ἀπὸ χθονὸς ἀίσσοντα.  </p>
        <p><a>10.100</a>  δὴ τότ᾽ ἐγὼν ἑτάρους προΐειν πεύθεσθαι ἰόντας,  </p>
        <p><a>10.101</a>  οἵ τινες ἀνέρες εἶεν ἐπὶ χθονὶ σῖτον ἔδοντες,  </p>
        <p><a>10.102</a>  ἄνδρε δύω κρίνας, τρίτατον κήρυχ᾽ ἅμ᾽ ὀπάσσας.  </p>
        <p><a>10.103</a>  οἱ δ᾽ ἴσαν ἐκβάντες λείην ὁδόν, ᾗ περ ἄμαξαι  </p>
        <p><a>10.104</a>  ἄστυδ᾽ ἀφ᾽ ὑψηλῶν ὀρέων καταγίνεον ὕλην,  </p>
        <p><a>10.105</a>  κούρῃ δὲ ξύμβληντο πρὸ ἄστεος ὑδρευούσῃ,  </p>
        <p><a>10.106</a>  θυγατέρ᾽ ἰφθίμῃ Λαιστρυγόνος Ἀντιφάταο.  </p>
        <p><a>10.107</a>  ἡ μὲν ἄρ᾽ ἐς κρήνην κατεβήσετο καλλιρέεθρον  </p>
        <p><a>10.108</a>  Ἀρτακίην: ἔνθεν γὰρ ὕδωρ προτὶ ἄστυ φέρεσκον:  </p>
        <p><a>10.109</a>  οἱ δὲ παριστάμενοι προσεφώνεον ἔκ τ᾽ ἐρέοντο  </p>
        <p><a>10.110</a>  ὅς τις τῶνδ᾽ εἴη βασιλεὺς καὶ οἷσιν ἀνάσσοι:  </p>
        <p><a>10.111</a>  ἡ δὲ μάλ᾽ αὐτίκα πατρὸς ἐπέφραδεν ὑψερεφὲς δῶ.  </p>
        <p><a>10.112</a>  οἱ δ᾽ ἐπεὶ εἰσῆλθον κλυτὰ δώματα, τὴν δὲ γυναῖκα  </p>
        <p><a>10.113</a>  εὗρον, ὅσην τ᾽ ὄρεος κορυφήν, κατὰ δ᾽ ἔστυγον αὐτήν.  </p>
        <p><a>10.114</a>  ἡ δ᾽ αἶψ᾽ ἐξ ἀγορῆς ἐκάλει κλυτὸν Ἀντιφατῆα,  </p>
        <p><a>10.115</a>  ὃν πόσιν, ὃς δὴ τοῖσιν ἐμήσατο λυγρὸν ὄλεθρον.  </p>
        <p><a>10.116</a>  αὐτίχ᾽ ἕνα μάρψας ἑτάρων ὡπλίσσατο δεῖπνον:  </p>
        <p><a>10.117</a>  τὼ δὲ δύ᾽ ἀίξαντε φυγῇ ἐπὶ νῆας ἱκέσθην.  </p>
        <p><a>10.118</a>  αὐτὰρ ὁ τεῦχε βοὴν διὰ ἄστεος: οἱ δ᾽ ἀίοντες  </p>
        <p><a>10.119</a>  φοίτων ἴφθιμοι Λαιστρυγόνες ἄλλοθεν ἄλλος,  </p>
        <p><a>10.120</a>  μυρίοι, οὐκ ἄνδρεσσιν ἐοικότες, ἀλλὰ Γίγασιν.  </p>
        <p><a>10.121</a>  οἵ ῥ᾽ ἀπὸ πετράων ἀνδραχθέσι χερμαδίοισιν  </p>
        <p><a>10.122</a>  βάλλον: ἄφαρ δὲ κακὸς κόναβος κατὰ νῆας ὀρώρει  </p>
        <p><a>10.123</a>  ἀνδρῶν τ᾽ ὀλλυμένων νηῶν θ᾽ ἅμα ἀγνυμενάων:  </p>
        <p><a>10.124</a>  ἰχθῦς δ᾽ ὣς πείροντες ἀτερπέα δαῖτα φέροντο.  </p>
        <p><a>10.125</a>  ὄφρ᾽ οἱ τοὺς ὄλεκον λιμένος πολυβενθέος ἐντός,  </p>
        <p><a>10.126</a>  τόφρα δ᾽ ἐγὼ ξίφος ὀξὺ ἐρυσσάμενος παρὰ μηροῦ  </p>
        <p><a>10.127</a>  τῷ ἀπὸ πείσματ᾽ ἔκοψα νεὸς κυανοπρῴροιο.  </p>
        <p><a>10.128</a>  αἶψα δ᾽ ἐμοῖς ἑτάροισιν ἐποτρύνας ἐκέλευσα  </p>
        <p><a>10.129</a>  ἐμβαλέειν κώπῃς, ἵν᾽ ὑπὲκ κακότητα φύγοιμεν:  </p>
        <p><a>10.130</a>  οἱ δ᾽ ἅλα πάντες ἀνέρριψαν, δείσαντες ὄλεθρον.  </p>
        <p><a>10.131</a>  ἀσπασίως δ᾽ ἐς πόντον ἐπηρεφέας φύγε πέτρας  </p>
        <p><a>10.132</a>  νηῦς ἐμή: αὐτὰρ αἱ ἄλλαι ἀολλέες αὐτόθ᾽ ὄλοντο.  </p>
        <p><a>10.133</a>  ἔνθεν δὲ προτέρω πλέομεν ἀκαχήμενοι ἦτορ,  </p>
        <p><a>10.134</a>  ἄσμενοι ἐκ θανάτοιο, φίλους ὀλέσαντες ἑταίρους.  </p>
        <p><a>10.135</a>  Αἰαίην δ᾽ ἐς νῆσον ἀφικόμεθ᾽: ἔνθα δ᾽ ἔναιε  </p>
        <p><a>10.136</a>  Κίρκη ἐυπλόκαμος, δεινὴ θεὸς αὐδήεσσα,  </p>
        <p><a>10.137</a>  αὐτοκασιγνήτη ὀλοόφρονος Αἰήταο:  </p>
        <p><a>10.138</a>  ἄμφω δ᾽ ἐκγεγάτην φαεσιμβρότου Ἠελίοιο  </p>
        <p><a>10.139</a>  μητρός τ᾽ ἐκ Πέρσης, τὴν Ὠκεανὸς τέκε παῖδα.  </p>
        <p><a>10.140</a>  ἔνθα δ᾽ ἐπ᾽ ἀκτῆς νηὶ κατηγαγόμεσθα σιωπῇ  </p>
        <p><a>10.141</a>  ναύλοχον ἐς λιμένα, καί τις θεὸς ἡγεμόνευεν.  </p>
        <p><a>10.142</a>  ἔνθα τότ᾽ ἐκβάντες δύο τ᾽ ἤματα καὶ δύο νύκτας  </p>
        <p><a>10.143</a>  κείμεθ᾽ ὁμοῦ καμάτῳ τε καὶ ἄλγεσι θυμὸν ἔδοντες.  </p>
        <p><a>10.144</a>  ἀλλ᾽ ὅτε δὴ τρίτον ἦμαρ ἐυπλόκαμος τέλεσ᾽ Ἠώς,  </p>
        <p><a>10.145</a>  καὶ τότ᾽ ἐγὼν ἐμὸν ἔγχος ἑλὼν καὶ φάσγανον ὀξὺ  </p>
        <p><a>10.146</a>  καρπαλίμως παρὰ νηὸς ἀνήιον ἐς περιωπήν,  </p>
        <p><a>10.147</a>  εἴ πως ἔργα ἴδοιμι βροτῶν ἐνοπήν τε πυθοίμην.  </p>
        <p><a>10.148</a>  ἔστην δὲ σκοπιὴν ἐς παιπαλόεσσαν ἀνελθών,  </p>
        <p><a>10.149</a>  καί μοι ἐείσατο καπνὸς ἀπὸ χθονὸς εὐρυοδείης,  </p>
        <p><a>10.150</a>  Κίρκης ἐν μεγάροισι, διὰ δρυμὰ πυκνὰ καὶ ὕλην.  </p>
        <p><a>10.151</a>  μερμήριξα δ᾽ ἔπειτα κατὰ φρένα καὶ κατὰ θυμὸν  </p>
        <p><a>10.152</a>  ἐλθεῖν ἠδὲ πυθέσθαι, ἐπεὶ ἴδον αἴθοπα καπνόν.  </p>
        <p><a>10.153</a>  ὧδε δέ μοι φρονέοντι δοάσσατο κέρδιον εἶναι,  </p>
        <p><a>10.154</a>  πρῶτ᾽ ἐλθόντ᾽ ἐπὶ νῆα θοὴν καὶ θῖνα θαλάσσης  </p>
        <p><a>10.155</a>  δεῖπνον ἑταίροισιν δόμεναι προέμεν τε πυθέσθαι.  </p>
        <p><a>10.156</a>  ἀλλ᾽ ὅτε δὴ σχεδὸν ἦα κιὼν νεὸς ἀμφιελίσσης,  </p>
        <p><a>10.157</a>  καὶ τότε τίς με θεῶν ὀλοφύρατο μοῦνον ἐόντα,  </p>
        <p><a>10.158</a>  ὅς ῥά μοι ὑψίκερων ἔλαφον μέγαν εἰς ὁδὸν αὐτὴν  </p>
        <p><a>10.159</a>  ἧκεν. ὁ μὲν ποταμόνδε κατήιεν ἐκ νομοῦ ὕλης  </p>
        <p><a>10.160</a>  πιόμενος: δὴ γάρ μιν ἔχεν μένος ἠελίοιο.  </p>
        <p><a>10.161</a>  τὸν δ᾽ ἐγὼ ἐκβαίνοντα κατ᾽ ἄκνηστιν μέσα νῶτα  </p>
        <p><a>10.162</a>  πλῆξα: τὸ δ᾽ ἀντικρὺ δόρυ χάλκεον ἐξεπέρησε,  </p>
        <p><a>10.163</a>  κὰδ δ᾽ ἔπεσ᾽ ἐν κονίῃσι μακών, ἀπὸ δ᾽ ἔπτατο θυμός.  </p>
        <p><a>10.164</a>  τῷ δ᾽ ἐγὼ ἐμβαίνων δόρυ χάλκεον ἐξ ὠτειλῆς  </p>
        <p><a>10.165</a>  εἰρυσάμην: τὸ μὲν αὖθι κατακλίνας ἐπὶ γαίῃ  </p>
        <p><a>10.166</a>  εἴασ᾽: αὐτὰρ ἐγὼ σπασάμην ῥῶπάς τε λύγους τε,  </p>
        <p><a>10.167</a>  πεῖσμα δ᾽, ὅσον τ᾽ ὄργυιαν, ἐυστρεφὲς ἀμφοτέρωθεν  </p>
        <p><a>10.168</a>  πλεξάμενος συνέδησα πόδας δεινοῖο πελώρου,  </p>
        <p><a>10.169</a>  βῆν δὲ καταλοφάδεια φέρων ἐπὶ νῆα μέλαιναν  </p>
        <p><a>10.170</a>  ἔγχει ἐρειδόμενος, ἐπεὶ οὔ πως ἦεν ἐπ᾽ ὤμου  </p>
        <p><a>10.171</a>  χειρὶ φέρειν ἑτέρῃ: μάλα γὰρ μέγα θηρίον ἦεν.  </p>
        <p><a>10.172</a>  κὰδ᾽ δ᾽ ἔβαλον προπάροιθε νεός, ἀνέγειρα δ᾽ ἑταίρους  </p>
        <p><a>10.173</a>  μειλιχίοις ἐπέεσσι παρασταδὸν ἄνδρα ἕκαστον:  </p>
        <p><a>10.174</a>  ὦ φίλοι, οὐ γάρ πω καταδυσόμεθ᾽ ἀχνύμενοί περ  </p>
        <p><a>10.175</a>  εἰς Ἀίδαο δόμους, πρὶν μόρσιμον ἦμαρ ἐπέλθῃ:  </p>
        <p><a>10.176</a>  ἀλλ᾽ ἄγετ᾽, ὄφρ᾽ ἐν νηὶ θοῇ βρῶσίς τε πόσις τε,  </p>
        <p><a>10.177</a>  μνησόμεθα βρώμης, μηδὲ τρυχώμεθα λιμῷ.  </p>
        <p><a>10.178</a>  ὣς ἐφάμην, οἱ δ᾽ ὦκα ἐμοῖς ἐπέεσσι πίθοντο,  </p>
        <p><a>10.179</a>  ἐκ δὲ καλυψάμενοι παρὰ θῖν᾽ ἁλὸς ἀτρυγέτοιο  </p>
        <p><a>10.180</a>  θηήσαντ᾽ ἔλαφον: μάλα γὰρ μέγα θηρίον ἦεν.  </p>
        <p><a>10.181</a>  αὐτὰρ ἐπεὶ τάρπησαν ὁρώμενοι ὀφθαλμοῖσιν,  </p>
        <p><a>10.182</a>  χεῖρας νιψάμενοι τεύχοντ᾽ ἐρικυδέα δαῖτα.  </p>
        <p><a>10.183</a>  ὣς τότε μὲν πρόπαν ἦμαρ ἐς ἠέλιον καταδύντα  </p>
        <p><a>10.184</a>  ἥμεθα δαινύμενοι κρέα τ᾽ ἄσπετα καὶ μέθυ ἡδύ:  </p>
        <p><a>10.185</a>  ἦμος δ᾽ ἠέλιος κατέδυ καὶ ἐπὶ κνέφας ἦλθε,  </p>
        <p><a>10.186</a>  δὴ τότε κοιμήθημεν ἐπὶ ῥηγμῖνι θαλάσσης.  </p>
        <p><a>10.187</a>  ἦμος δ᾽ ἠριγένεια φάνη ῥοδοδάκτυλος Ἠώς,  </p>
        <p><a>10.188</a>  καὶ τότ᾽ ἐγὼν ἀγορὴν θέμενος μετὰ πᾶσιν ἔειπον:  </p>
        <p><a>10.189</a>  κέκλυτέ μευ μύθων, κακά περ πάσχοντες ἑταῖροι:  </p>
        <p><a>10.190</a>  ὦ φίλοι, οὐ γάρ τ᾽ ἴδμεν, ὅπῃ ζόφος οὐδ᾽ ὅπῃ ἠώς,  </p>
        <p><a>10.191</a>  οὐδ᾽ ὅπῃ ἠέλιος φαεσίμβροτος εἶσ᾽ ὑπὸ γαῖαν,  </p>
        <p><a>10.192</a>  οὐδ᾽ ὅπῃ ἀννεῖται: ἀλλὰ φραζώμεθα θᾶσσον  </p>
        <p><a>10.193</a>  εἴ τις ἔτ᾽ ἔσται μῆτις. ἐγὼ δ᾽ οὔκ οἴομαι εἶναι.  </p>
        <p><a>10.194</a>  εἶδον γὰρ σκοπιὴν ἐς παιπαλόεσσαν ἀνελθὼν  </p>
        <p><a>10.195</a>  νῆσον, τὴν πέρι πόντος ἀπείριτος ἐστεφάνωται:  </p>
        <p><a>10.196</a>  αὐτὴ δὲ χθαμαλὴ κεῖται: καπνὸν δ᾽ ἐνὶ μέσσῃ  </p>
        <p><a>10.197</a>  ἔδρακον ὀφθαλμοῖσι διὰ δρυμὰ πυκνὰ καὶ ὕλην.  </p>
        <p><a>10.198</a>  ὣς ἐφάμην, τοῖσιν δὲ κατεκλάσθη φίλον ἦτορ  </p>
        <p><a>10.199</a>  μνησαμένοις ἔργων Λαιστρυγόνος Ἀντιφάταο  </p>
        <p><a>10.200</a>  Κύκλωπός τε βίης μεγαλήτορος, ἀνδροφάγοιο.  </p>
        <p><a>10.201</a>  κλαῖον δὲ λιγέως θαλερὸν κατὰ δάκρυ χέοντες:  </p>
        <p><a>10.202</a>  ἀλλ᾽ οὐ γάρ τις πρῆξις ἐγίγνετο μυρομένοισιν.  </p>
        <p><a>10.203</a>  αὐτὰρ ἐγὼ δίχα πάντας ἐυκνήμιδας ἑταίρους  </p>
        <p><a>10.204</a>  ἠρίθμεον, ἀρχὸν δὲ μετ᾽ ἀμφοτέροισιν ὄπασσα:  </p>
        <p><a>10.205</a>  τῶν μὲν ἐγὼν ἦρχον, τῶν δ᾽ Εὐρύλοχος θεοειδής.  </p>
        <p><a>10.206</a>  κλήρους δ᾽ ἐν κυνέῃ χαλκήρεϊ πάλλομεν ὦκα:  </p>
        <p><a>10.207</a>  ἐκ δ᾽ ἔθορε κλῆρος μεγαλήτορος Εὐρυλόχοιο.  </p>
        <p><a>10.208</a>  βῆ δ᾽ ἰέναι, ἅμα τῷ γε δύω καὶ εἴκοσ᾽ ἑταῖροι  </p>
        <p><a>10.209</a>  κλαίοντες: κατὰ δ᾽ ἄμμε λίπον γοόωντας ὄπισθεν.  </p>
        <p><a>10.210</a>  εὗρον δ᾽ ἐν βήσσῃσι τετυγμένα δώματα Κίρκης  </p>
        <p><a>10.211</a>  ξεστοῖσιν λάεσσι, περισκέπτῳ ἐνὶ χώρῳ:  </p>
        <p><a>10.212</a>  ἀμφὶ δέ μιν λύκοι ἦσαν ὀρέστεροι ἠδὲ λέοντες,  </p>
        <p><a>10.213</a>  τοὺς αὐτὴ κατέθελξεν, ἐπεὶ κακὰ φάρμακ᾽ ἔδωκεν.  </p>
        <p><a>10.214</a>  οὐδ᾽ οἵ γ᾽ ὡρμήθησαν ἐπ᾽ ἀνδράσιν, ἀλλ᾽ ἄρα τοί γε  </p>
        <p><a>10.215</a>  οὐρῇσιν μακρῇσι περισσαίνοντες ἀνέσταν.  </p>
        <p><a>10.216</a>  ὡς δ᾽ ὅτ᾽ ἂν ἀμφὶ ἄνακτα κύνες δαίτηθεν ἰόντα  </p>
        <p><a>10.217</a>  σαίνωσ᾽, αἰεὶ γάρ τε φέρει μειλίγματα θυμοῦ,  </p>
        <p><a>10.218</a>  ὣς τοὺς ἀμφὶ λύκοι κρατερώνυχες ἠδὲ λέοντες  </p>
        <p><a>10.219</a>  σαῖνον: τοὶ δ᾽ ἔδεισαν, ἐπεὶ ἴδον αἰνὰ πέλωρα.  </p>
        <p><a>10.220</a>  ἔσταν δ᾽ ἐν προθύροισι θεᾶς καλλιπλοκάμοιο,  </p>
        <p><a>10.221</a>  Κίρκης δ᾽ ἔνδον ἄκουον ἀειδούσης ὀπὶ καλῇ,  </p>
        <p><a>10.222</a>  ἱστὸν ἐποιχομένης μέγαν ἄμβροτον, οἷα θεάων  </p>
        <p><a>10.223</a>  λεπτά τε καὶ χαρίεντα καὶ ἀγλαὰ ἔργα πέλονται.  </p>
        <p><a>10.224</a>  τοῖσι δὲ μύθων ἦρχε Πολίτης ὄρχαμος ἀνδρῶν,  </p>
        <p><a>10.225</a>  ὅς μοι κήδιστος ἑτάρων ἦν κεδνότατός τε:  </p>
        <p><a>10.226</a>  ὦ φίλοι, ἔνδον γάρ τις ἐποιχομένη μέγαν ἱστὸν  </p>
        <p><a>10.227</a>  καλὸν ἀοιδιάει, δάπεδον δ᾽ ἅπαν ἀμφιμέμυκεν,  </p>
        <p><a>10.228</a>  ἢ θεὸς ἠὲ γυνή: ἀλλὰ φθεγγώμεθα θᾶσσον.  </p>
        <p><a>10.229</a>  ὣς ἄρ᾽ ἐφώνησεν, τοὶ δὲ φθέγγοντο καλεῦντες.  </p>
        <p><a>10.230</a>  ἡ δ᾽ αἶψ᾽ ἐξελθοῦσα θύρας ὤιξε φαεινὰς  </p>
        <p><a>10.231</a>  καὶ κάλει: οἱ δ᾽ ἅμα πάντες ἀιδρείῃσιν ἕποντο:  </p>
        <p><a>10.232</a>  Εὐρύλοχος δ᾽ ὑπέμεινεν, ὀισάμενος δόλον εἶναι.  </p>
        <p><a>10.233</a>  εἷσεν δ᾽ εἰσαγαγοῦσα κατὰ κλισμούς τε θρόνους τε,  </p>
        <p><a>10.234</a>  ἐν δέ σφιν τυρόν τε καὶ ἄλφιτα καὶ μέλι χλωρὸν  </p>
        <p><a>10.235</a>  οἴνῳ Πραμνείῳ ἐκύκα: ἀνέμισγε δὲ σίτῳ  </p>
        <p><a>10.236</a>  φάρμακα λύγρ᾽, ἵνα πάγχυ λαθοίατο πατρίδος αἴης.  </p>
        <p><a>10.237</a>  αὐτὰρ ἐπεὶ δῶκέν τε καὶ ἔκπιον, αὐτίκ᾽ ἔπειτα  </p>
        <p><a>10.238</a>  ῥάβδῳ πεπληγυῖα κατὰ συφεοῖσιν ἐέργνυ.  </p>
        <p><a>10.239</a>  οἱ δὲ συῶν μὲν ἔχον κεφαλὰς φωνήν τε τρίχας τε  </p>
        <p><a>10.240</a>  καὶ δέμας, αὐτὰρ νοῦς ἦν ἔμπεδος, ὡς τὸ πάρος περ.  </p>
        <p><a>10.241</a>  ὣς οἱ μὲν κλαίοντες ἐέρχατο, τοῖσι δὲ Κίρκη  </p>
        <p><a>10.242</a>  πάρ ῥ᾽ ἄκυλον βάλανόν τε βάλεν καρπόν τε κρανείης  </p>
        <p><a>10.243</a>  ἔδμεναι, οἷα σύες χαμαιευνάδες αἰὲν ἔδουσιν.  </p>
        <p><a>10.244</a>  Εὐρύλοχος δ᾽ αἶψ᾽ ἦλθε θοὴν ἐπὶ νῆα μέλαιναν  </p>
        <p><a>10.245</a>  ἀγγελίην ἑτάρων ἐρέων καὶ ἀδευκέα πότμον.  </p>
        <p><a>10.246</a>  οὐδέ τι ἐκφάσθαι δύνατο ἔπος ἱέμενός περ,  </p>
        <p><a>10.247</a>  κῆρ ἄχεϊ μεγάλῳ βεβολημένος: ἐν δέ οἱ ὄσσε  </p>
        <p><a>10.248</a>  δακρυόφιν πίμπλαντο, γόον δ᾽ ὠίετο θυμός.  </p>
        <p><a>10.249</a>  ἀλλ᾽ ὅτε δή μιν πάντες ἀγασσάμεθ᾽ ἐξερέοντες,  </p>
        <p><a>10.250</a>  καὶ τότε τῶν ἄλλων ἑτάρων κατέλεξεν ὄλεθρον:  </p>
        <p><a>10.251</a>  ἤιομεν, ὡς ἐκέλευες, ἀνὰ δρυμά, φαίδιμ᾽ Ὀδυσσεῦ:  </p>
        <p><a>10.252</a>  εὕρομεν ἐν βήσσῃσι τετυγμένα δώματα καλὰ  </p>
        <p><a>10.253</a>  ξεστοῖσιν λάεσσι, περισκέπτῳ ἐνὶ χώρῳ.  </p>
        <p><a>10.254</a>  ἔνθα δέ τις μέγαν ἱστὸν ἐποιχομένη λίγ᾽ ἄειδεν,  </p>
        <p><a>10.255</a>  ἢ θεὸς ἠὲ γυνή: τοὶ δὲ φθέγγοντο καλεῦντες.  </p>
        <p><a>10.256</a>  ἡ δ᾽ αἶψ᾽ ἐξελθοῦσα θύρας ὤιξε φαεινὰς  </p>
        <p><a>10.257</a>  καὶ κάλει: οἱ δ᾽ ἅμα πάντες ἀιδρείῃσιν ἕποντο:  </p>
        <p><a>10.258</a>  αὐτὰρ ἐγὼν ὑπέμεινα, ὀισάμενος δόλον εἶναι.  </p>
        <p><a>10.259</a>  οἱ δ᾽ ἅμ᾽ ἀιστώθησαν ἀολλέες, οὐδέ τις αὐτῶν  </p>
        <p><a>10.260</a>  ἐξεφάνη: δηρὸν δὲ καθήμενος ἐσκοπίαζον.  </p>
        <p><a>10.261</a>  ὣς ἔφατ᾽, αὐτὰρ ἐγὼ περὶ μὲν ξίφος ἀργυρόηλον  </p>
        <p><a>10.262</a>  ὤμοιιν βαλόμην, μέγα χάλκεον, ἀμφὶ δὲ τόξα:  </p>
        <p><a>10.263</a>  τὸν δ᾽ ἂψ ἠνώγεα αὐτὴν ὁδὸν ἡγήσασθαι.  </p>
        <p><a>10.264</a>  αὐτὰρ ὅ γ᾽ ἀμφοτέρῃσι λαβὼν ἐλλίσσετο γούνων  </p>
        <p><a>10.265</a>  καί μ᾽ ὀλοφυρόμενος ἔπεα πτερόεντα προσηύδα:  </p>
        <p><a>10.266</a>  μή μ᾽ ἄγε κεῖσ᾽ ἀέκοντα, διοτρεφές, ἀλλὰ λίπ᾽ αὐτοῦ.  </p>
        <p><a>10.267</a>  οἶδα γάρ, ὡς οὔτ᾽ αὐτὸς ἐλεύσεαι οὔτε τιν᾽ ἄλλον  </p>
        <p><a>10.268</a>  ἄξεις σῶν ἑτάρων. ἀλλὰ ξὺν τοίσδεσι θᾶσσον  </p>
        <p><a>10.269</a>  φεύγωμεν: ἔτι γάρ κεν ἀλύξαιμεν κακὸν ἦμαρ.  </p>
        <p><a>10.270</a>  ὣς ἔφατ᾽, αὐτὰρ ἐγώ μιν ἀμειβόμενος προσέειπον:  </p>
        <p><a>10.271</a>  Εὐρύλοχ᾽, ἦ τοι μὲν σὺ μέν᾽ αὐτοῦ τῷδ᾽ ἐνὶ χώρῳ  </p>
        <p><a>10.272</a>  ἔσθων καὶ πίνων κοίλῃ παρὰ νηὶ μελαίνῃ:  </p>
        <p><a>10.273</a>  αὐτὰρ ἐγὼν εἶμι, κρατερὴ δέ μοι ἔπλετ᾽ ἀνάγκη.  </p>
        <p><a>10.274</a>  ὣς εἰπὼν παρὰ νηὸς ἀνήιον ἠδὲ θαλάσσης.  </p>
        <p><a>10.275</a>  ἀλλ᾽ ὅτε δὴ ἄρ᾽ ἔμελλον ἰὼν ἱερὰς ἀνὰ βήσσας  </p>
        <p><a>10.276</a>  Κίρκης ἵξεσθαι πολυφαρμάκου ἐς μέγα δῶμα,  </p>
        <p><a>10.277</a>  ἔνθα μοι Ἑρμείας χρυσόρραπις ἀντεβόλησεν  </p>
        <p><a>10.278</a>  ἐρχομένῳ πρὸς δῶμα, νεηνίῃ ἀνδρὶ ἐοικώς,  </p>
        <p><a>10.279</a>  πρῶτον ὑπηνήτῃ, τοῦ περ χαριεστάτη ἥβη:  </p>
        <p><a>10.280</a>  ἔν τ᾽ ἄρα μοι φῦ χειρί, ἔπος τ᾽ ἔφατ᾽ ἔκ τ᾽ ὀνόμαζε:  </p>
        <p><a>10.281</a>  πῇ δὴ αὖτ᾽, ὦ δύστηνε, δι᾽ ἄκριας ἔρχεαι οἶος,  </p>
        <p><a>10.282</a>  χώρου ἄιδρις ἐών; ἕταροι δέ τοι οἵδ᾽ ἐνὶ Κίρκης  </p>
        <p><a>10.283</a>  ἔρχαται ὥς τε σύες πυκινοὺς κευθμῶνας ἔχοντες.  </p>
        <p><a>10.284</a>  ἦ τοὺς λυσόμενος δεῦρ᾽ ἔρχεαι; οὐδέ σέ φημι  </p>
        <p><a>10.285</a>  αὐτὸν νοστήσειν, μενέεις δὲ σύ γ᾽, ἔνθα περ ἄλλοι.  </p>
        <p><a>10.286</a>  ἀλλ᾽ ἄγε δή σε κακῶν ἐκλύσομαι ἠδὲ σαώσω.  </p>
        <p><a>10.287</a>  τῆ, τόδε φάρμακον ἐσθλὸν ἔχων ἐς δώματα Κίρκης  </p>
        <p><a>10.288</a>  ἔρχευ, ὅ κέν τοι κρατὸς ἀλάλκῃσιν κακὸν ἦμαρ.  </p>
        <p><a>10.289</a>  πάντα δέ τοι ἐρέω ὀλοφώια δήνεα Κίρκης.  </p>
        <p><a>10.290</a>  τεύξει τοι κυκεῶ, βαλέει δ᾽ ἐν φάρμακα σίτῳ.  </p>
        <p><a>10.291</a>  ἀλλ᾽ οὐδ᾽ ὣς θέλξαι σε δυνήσεται: οὐ γὰρ ἐάσει  </p>
        <p><a>10.292</a>  φάρμακον ἐσθλόν, ὅ τοι δώσω, ἐρέω δὲ ἕκαστα.  </p>
        <p><a>10.293</a>  ὁππότε κεν Κίρκη σ᾽ ἐλάσῃ περιμήκεϊ ῥάβδῳ,  </p>
        <p><a>10.294</a>  δὴ τότε σὺ ξίφος ὀξὺ ἐρυσσάμενος παρὰ μηροῦ  </p>
        <p><a>10.295</a>  Κίρκῃ ἐπαῖξαι, ὥς τε κτάμεναι μενεαίνων.  </p>
        <p><a>10.296</a>  ἡ δέ σ᾽ ὑποδείσασα κελήσεται εὐνηθῆναι:  </p>
        <p><a>10.297</a>  ἔνθα σὺ μηκέτ᾽ ἔπειτ᾽ ἀπανήνασθαι θεοῦ εὐνήν,  </p>
        <p><a>10.298</a>  ὄφρα κέ τοι λύσῃ θ᾽ ἑτάρους αὐτόν τε κομίσσῃ:  </p>
        <p><a>10.299</a>  ἀλλὰ κέλεσθαί μιν μακάρων μέγαν ὅρκον ὀμόσσαι,  </p>
        <p><a>10.300</a>  μή τί τοι αὐτῷ πῆμα κακὸν βουλευσέμεν ἄλλο,  </p>
        <p><a>10.301</a>  μή σ᾽ ἀπογυμνωθέντα κακὸν καὶ ἀνήνορα θήῃ.  </p>
        <p><a>10.302</a>  ὣς ἄρα φωνήσας πόρε φάρμακον ἀργεϊφόντης  </p>
        <p><a>10.303</a>  ἐκ γαίης ἐρύσας, καί μοι φύσιν αὐτοῦ ἔδειξε.  </p>
        <p><a>10.304</a>  ῥίζῃ μὲν μέλαν ἔσκε, γάλακτι δὲ εἴκελον ἄνθος:  </p>
        <p><a>10.305</a>  μῶλυ δέ μιν καλέουσι θεοί: χαλεπὸν δέ τ᾽ ὀρύσσειν  </p>
        <p><a>10.306</a>  ἀνδράσι γε θνητοῖσι, θεοὶ δέ τε πάντα δύνανται.  </p>
        <p><a>10.307</a>  Ἑρμείας μὲν ἔπειτ᾽ ἀπέβη πρὸς μακρὸν Ὄλυμπον  </p>
        <p><a>10.308</a>  νῆσον ἀν᾽ ὑλήεσσαν, ἐγὼ δ᾽ ἐς δώματα Κίρκης  </p>
        <p><a>10.309</a>  ἤια, πολλὰ δέ μοι κραδίη πόρφυρε κιόντι.  </p>
        <p><a>10.310</a>  ἔστην δ᾽ εἰνὶ θύρῃσι θεᾶς καλλιπλοκάμοιο:  </p>
        <p><a>10.311</a>  ἔνθα στὰς ἐβόησα, θεὰ δέ μευ ἔκλυεν αὐδῆς.  </p>
        <p><a>10.312</a>  ἡ δ᾽ αἶψ᾽ ἐξελθοῦσα θύρας ὤιξε φαεινὰς  </p>
        <p><a>10.313</a>  καὶ κάλει: αὐτὰρ ἐγὼν ἑπόμην ἀκαχήμενος ἦτορ.  </p>
        <p><a>10.314</a>  εἷσε δέ μ᾽ εἰσαγαγοῦσα ἐπὶ θρόνου ἀργυροήλου  </p>
        <p><a>10.315</a>  καλοῦ δαιδαλέου: ὑπὸ δὲ θρῆνυς ποσὶν ἦεν:  </p>
        <p><a>10.316</a>  τεῦχε δέ μοι κυκεῶ χρυσέῳ δέπαι, ὄφρα πίοιμι,  </p>
        <p><a>10.317</a>  ἐν δέ τε φάρμακον ἧκε, κακὰ φρονέουσ᾽ ἐνὶ θυμῷ.  </p>
        <p><a>10.318</a>  αὐτὰρ ἐπεὶ δῶκέν τε καὶ ἔκπιον, οὐδέ μ᾽ ἔθελξε,  </p>
        <p><a>10.319</a>  ῥάβδῳ πεπληγυῖα ἔπος τ᾽ ἔφατ᾽ ἔκ τ᾽ ὀνόμαζεν:  </p>
        <p><a>10.320</a>  ἔρχεο νῦν συφεόνδε, μετ᾽ ἄλλων λέξο ἑταίρων.  </p>
        <p><a>10.321</a>  ὣς φάτ᾽, ἐγὼ δ᾽ ἄορ ὀξὺ ἐρυσσάμενος παρὰ μηροῦ  </p>
        <p><a>10.322</a>  Κίρκῃ ἐπήιξα ὥς τε κτάμεναι μενεαίνων.  </p>
        <p><a>10.323</a>  ἡ δὲ μέγα ἰάχουσα ὑπέδραμε καὶ λάβε γούνων,  </p>
        <p><a>10.324</a>  καί μ᾽ ὀλοφυρομένη ἔπεα πτερόεντα προσηύδα:  </p>
        <p><a>10.325</a>  τίς πόθεν εἰς ἀνδρῶν; πόθι τοι πόλις ἠδὲ τοκῆες;  </p>
        <p><a>10.326</a>  θαῦμά μ᾽ ἔχει ὡς οὔ τι πιὼν τάδε φάρμακ᾽ ἐθέλχθης:  </p>
        <p><a>10.327</a>  οὐδὲ γὰρ οὐδέ τις ἄλλος ἀνὴρ τάδε φάρμακ᾽ ἀνέτλη,  </p>
        <p><a>10.328</a>  ὅς κε πίῃ καὶ πρῶτον ἀμείψεται ἕρκος ὀδόντων.  </p>
        <p><a>10.329</a>  σοὶ δέ τις ἐν στήθεσσιν ἀκήλητος νόος ἐστίν.  </p>
        <p><a>10.330</a>  ἦ σύ γ᾽ Ὀδυσσεύς ἐσσι πολύτροπος, ὅν τέ μοι αἰεὶ  </p>
        <p><a>10.331</a>  φάσκεν ἐλεύσεσθαι χρυσόρραπις ἀργεϊφόντης,  </p>
        <p><a>10.332</a>  ἐκ Τροίης ἀνιόντα θοῇ σὺν νηὶ μελαίνῃ.  </p>
        <p><a>10.333</a>  ἀλλ᾽ ἄγε δὴ κολεῷ μὲν ἄορ θέο, νῶι δ᾽ ἔπειτα  </p>
        <p><a>10.334</a>  εὐνῆς ἡμετέρης ἐπιβείομεν, ὄφρα μιγέντε  </p>
        <p><a>10.335</a>  εὐνῇ καὶ φιλότητι πεποίθομεν ἀλλήλοισιν.  </p>
        <p><a>10.336</a>  ὣς ἔφατ᾽, αὐτὰρ ἐγώ μιν ἀμειβόμενος προσέειπον:  </p>
        <p><a>10.337</a>  ὦ Κίρκη, πῶς γάρ με κέλεαι σοὶ ἤπιον εἶναι,  </p>
        <p><a>10.338</a>  ἥ μοι σῦς μὲν ἔθηκας ἐνὶ μεγάροισιν ἑταίρους,  </p>
        <p><a>10.339</a>  αὐτὸν δ᾽ ἐνθάδ᾽ ἔχουσα δολοφρονέουσα κελεύεις  </p>
        <p><a>10.340</a>  ἐς θάλαμόν τ᾽ ἰέναι καὶ σῆς ἐπιβήμεναι εὐνῆς,  </p>
        <p><a>10.341</a>  ὄφρα με γυμνωθέντα κακὸν καὶ ἀνήνορα θήῃς.  </p>
        <p><a>10.342</a>  οὐδ᾽ ἂν ἐγώ γ᾽ ἐθέλοιμι τεῆς ἐπιβήμεναι εὐνῆς,  </p>
        <p><a>10.343</a>  εἰ μή μοι τλαίης γε, θεά, μέγαν ὅρκον ὀμόσσαι  </p>
        <p><a>10.344</a>  μή τί μοι αὐτῷ πῆμα κακὸν βουλευσέμεν ἄλλο.  </p>
        <p><a>10.345</a>  ὣς ἐφάμην, ἡ δ᾽ αὐτίκ᾽ ἀπώμνυεν, ὡς ἐκέλευον.  </p>
        <p><a>10.346</a>  αὐτὰρ ἐπεί ῥ᾽ ὄμοσέν τε τελεύτησέν τε τὸν ὅρκον,  </p>
        <p><a>10.347</a>  καὶ τότ᾽ ἐγὼ Κίρκης ἐπέβην περικαλλέος εὐνῆς.  </p>
        <p><a>10.348</a>  ἀμφίπολοι δ᾽ ἄρα τέως μὲν ἐνὶ μεγάροισι πένοντο  </p>
        <p><a>10.349</a>  τέσσαρες, αἵ οἱ δῶμα κάτα δρήστειραι ἔασι:  </p>
        <p><a>10.350</a>  γίγνονται δ᾽ ἄρα ταί γ᾽ ἔκ τε κρηνέων ἀπό τ᾽ ἀλσέων  </p>
        <p><a>10.351</a>  ἔκ θ᾽ ἱερῶν ποταμῶν, οἵ τ᾽ εἰς ἅλαδε προρέουσι.  </p>
        <p><a>10.352</a>  τάων ἡ μὲν ἔβαλλε θρόνοις ἔνι ῥήγεα καλὰ  </p>
        <p><a>10.353</a>  πορφύρεα καθύπερθ᾽, ὑπένερθε δὲ λῖθ᾽ ὑπέβαλλεν:  </p>
        <p><a>10.354</a>  ἡ δ᾽ ἑτέρη προπάροιθε θρόνων ἐτίταινε τραπέζας  </p>
        <p><a>10.355</a>  ἀργυρέας, ἐπὶ δέ σφι τίθει χρύσεια κάνεια:  </p>
        <p><a>10.356</a>  ἡ δὲ τρίτη κρητῆρι μελίφρονα οἶνον ἐκίρνα  </p>
        <p><a>10.357</a>  ἡδὺν ἐν ἀργυρέῳ, νέμε δὲ χρύσεια κύπελλα:  </p>
        <p><a>10.358</a>  ἡ δὲ τετάρτη ὕδωρ ἐφόρει καὶ πῦρ ἀνέκαιε  </p>
        <p><a>10.359</a>  πολλὸν ὑπὸ τρίποδι μεγάλῳ: ἰαίνετο δ᾽ ὕδωρ.  </p>
        <p><a>10.360</a>  αὐτὰρ ἐπεὶ δὴ ζέσσεν ὕδωρ ἐνὶ ἤνοπι χαλκῷ,  </p>
        <p><a>10.361</a>  ἔς ῥ᾽ ἀσάμινθον ἕσασα λό᾽ ἐκ τρίποδος μεγάλοιο,  </p>
        <p><a>10.362</a>  θυμῆρες κεράσασα, κατὰ κρατός τε καὶ ὤμων,  </p>
        <p><a>10.363</a>  ὄφρα μοι ἐκ κάματον θυμοφθόρον εἵλετο γυίων.  </p>
        <p><a>10.364</a>  αὐτὰρ ἐπεὶ λοῦσέν τε καὶ ἔχρισεν λίπ᾽ ἐλαίῳ,  </p>
        <p><a>10.365</a>  ἀμφὶ δέ με χλαῖναν καλὴν βάλεν ἠδὲ χιτῶνα,  </p>
        <p><a>10.366</a>  εἷσε δέ μ᾽ εἰσαγαγοῦσα ἐπὶ θρόνου ἀργυροήλου  </p>
        <p><a>10.367</a>  καλοῦ δαιδαλέου, ὑπὸ δὲ θρῆνυς ποσὶν ἦεν:  </p>
        <p><a>10.368</a>  χέρνιβα δ᾽ ἀμφίπολος προχόῳ ἐπέχευε φέρουσα  </p>
        <p><a>10.369</a>  καλῇ χρυσείῃ, ὑπὲρ ἀργυρέοιο λέβητος,  </p>
        <p><a>10.370</a>  νίψασθαι: παρὰ δὲ ξεστὴν ἐτάνυσσε τράπεζαν.  </p>
        <p><a>10.371</a>  σῖτον δ᾽ αἰδοίη ταμίη παρέθηκε φέρουσα,  </p>
        <p><a>10.372</a>  εἴδατα πόλλ᾽ ἐπιθεῖσα, χαριζομένη παρεόντων.  </p>
        <p><a>10.373</a>  ἐσθέμεναι δ᾽ ἐκέλευεν: ἐμῷ δ᾽ οὐχ ἥνδανε θυμῷ,  </p>
        <p><a>10.374</a>  ἀλλ᾽ ἥμην ἀλλοφρονέων, κακὰ δ᾽ ὄσσετο θυμός.  </p>
        <p><a>10.375</a>  Κίρκη δ᾽ ὡς ἐνόησεν ἔμ᾽ ἥμενον οὐδ᾽ ἐπὶ σίτῳ  </p>
        <p><a>10.376</a>  χεῖρας ἰάλλοντα, κρατερὸν δέ με πένθος ἔχοντα,  </p>
        <p><a>10.377</a>  ἄγχι παρισταμένη ἔπεα πτερόεντα προσηύδα:  </p>
        <p><a>10.378</a>   τίφθ᾽ οὕτως, Ὀδυσεῦ, κατ᾽ ἄρ᾽ ἕζεαι ἶσος ἀναύδῳ,  </p>
        <p><a>10.379</a>  θυμὸν ἔδων, βρώμης δ᾽ οὐχ ἅπτεαι οὐδὲ ποτῆτος;  </p>
        <p><a>10.380</a>  ἦ τινά που δόλον ἄλλον ὀίεαι: οὐδέ τί σε χρὴ  </p>
        <p><a>10.381</a>  δειδίμεν: ἤδη γάρ τοι ἀπώμοσα καρτερὸν ὅρκον.  </p>
        <p><a>10.382</a>  ὣς ἔφατ᾽, αὐτὰρ ἐγώ μιν ἀμειβόμενος προσέειπον:  </p>
        <p><a>10.383</a>  ὦ Κίρκη, τίς γάρ κεν ἀνήρ, ὃς ἐναίσιμος εἴη,  </p>
        <p><a>10.384</a>  πρὶν τλαίη πάσσασθαι ἐδητύος ἠδὲ ποτῆτος,  </p>
        <p><a>10.385</a>  πρὶν λύσασθ᾽ ἑτάρους καὶ ἐν ὀφθαλμοῖσιν ἰδέσθαι;  </p>
        <p><a>10.386</a>  ἀλλ᾽ εἰ δὴ πρόφρασσα πιεῖν φαγέμεν τε κελεύεις,  </p>
        <p><a>10.387</a>  λῦσον, ἵν᾽ ὀφθαλμοῖσιν ἴδω ἐρίηρας ἑταίρους.  </p>
        <p><a>10.388</a>  ὣς ἐφάμην, Κίρκη δὲ διὲκ μεγάροιο βεβήκει  </p>
        <p><a>10.389</a>  ῥάβδον ἔχουσ᾽ ἐν χειρί, θύρας δ᾽ ἀνέῳξε συφειοῦ,  </p>
        <p><a>10.390</a>  ἐκ δ᾽ ἔλασεν σιάλοισιν ἐοικότας ἐννεώροισιν.  </p>
        <p><a>10.391</a>  οἱ μὲν ἔπειτ᾽ ἔστησαν ἐναντίοι, ἡ δὲ δι᾽ αὐτῶν  </p>
        <p><a>10.392</a>  ἐρχομένη προσάλειφεν ἑκάστῳ φάρμακον ἄλλο.  </p>
        <p><a>10.393</a>  τῶν δ᾽ ἐκ μὲν μελέων τρίχες ἔρρεον, ἃς πρὶν ἔφυσε  </p>
        <p><a>10.394</a>  φάρμακον οὐλόμενον, τό σφιν πόρε πότνια Κίρκη:  </p>
        <p><a>10.395</a>  ἄνδρες δ᾽ ἂψ ἐγένοντο νεώτεροι ἢ πάρος ἦσαν,  </p>
        <p><a>10.396</a>  καὶ πολὺ καλλίονες καὶ μείζονες εἰσοράασθαι.  </p>
        <p><a>10.397</a>  ἔγνωσαν δέ μ᾽ ἐκεῖνοι ἔφυν τ᾽ ἐν χερσὶν ἕκαστος.  </p>
        <p><a>10.398</a>  πᾶσιν δ᾽ ἱμερόεις ὑπέδυ γόος, ἀμφὶ δὲ δῶμα  </p>
        <p><a>10.399</a>  σμερδαλέον κονάβιζε: θεὰ δ᾽ ἐλέαιρε καὶ αὐτή.  </p>
        <p><a>10.400</a>  ἡ δέ μευ ἄγχι στᾶσα προσηύδα δῖα θεάων:  </p>
        <p><a>10.401</a>  διογενὲς Λαερτιάδη, πολυμήχαν᾽ Ὀδυσσεῦ,  </p>
        <p><a>10.402</a>  ἔρχεο νῦν ἐπὶ νῆα θοὴν καὶ θῖνα θαλάσσης.  </p>
        <p><a>10.403</a>  νῆα μὲν ἂρ πάμπρωτον ἐρύσσατε ἤπειρόνδε,  </p>
        <p><a>10.404</a>  κτήματα δ᾽ ἐν σπήεσσι πελάσσατε ὅπλα τε πάντα:  </p>
        <p><a>10.405</a>  αὐτὸς δ᾽ ἂψ ἰέναι καὶ ἄγειν ἐρίηρας ἑταίρους.  </p>
        <p><a>10.406</a>  ὣς ἔφατ᾽, αὐτὰρ ἐμοί γ᾽ ἐπεπείθετο θυμὸς ἀγήνωρ,  </p>
        <p><a>10.407</a>  βῆν δ᾽ ἰέναι ἐπὶ νῆα θοὴν καὶ θῖνα θαλάσσης.  </p>
        <p><a>10.408</a>  εὗρον ἔπειτ᾽ ἐπὶ νηὶ θοῇ ἐρίηρας ἑταίρους  </p>
        <p><a>10.409</a>  οἴκτρ᾽ ὀλοφυρομένους, θαλερὸν κατὰ δάκρυ χέοντας.  </p>
        <p><a>10.410</a>  ὡς δ᾽ ὅτ᾽ ἂν ἄγραυλοι πόριες περὶ βοῦς ἀγελαίας,  </p>
        <p><a>10.411</a>  ἐλθούσας ἐς κόπρον, ἐπὴν βοτάνης κορέσωνται,  </p>
        <p><a>10.412</a>  πᾶσαι ἅμα σκαίρουσιν ἐναντίαι: οὐδ᾽ ἔτι σηκοὶ  </p>
        <p><a>10.413</a>  ἴσχουσ᾽, ἀλλ᾽ ἁδινὸν μυκώμεναι ἀμφιθέουσι:  </p>
        <p><a>10.414</a>  μητέρας: ὣς ἔμ᾽ ἐκεῖνοι ἐπεὶ ἴδον ὀφθαλμοῖσι,  </p>
        <p><a>10.415</a>  δακρυόεντες ἔχυντο: δόκησε δ᾽ ἄρα σφίσι θυμὸς  </p>
        <p><a>10.416</a>  ὣς ἔμεν, ὡς εἰ πατρίδ᾽ ἱκοίατο καὶ πόλιν αὐτὴν  </p>
        <p><a>10.417</a>  τρηχείης Ἰθάκης, ἵνα τ᾽ ἔτραφεν ἠδ᾽ ἐγένοντο.  </p>
        <p><a>10.418</a>  καί μ᾽ ὀλοφυρόμενοι ἔπεα πτερόεντα προσηύδων:  </p>
        <p><a>10.419</a>   σοὶ μὲν νοστήσαντι, διοτρεφές, ὣς ἐχάρημεν,  </p>
        <p><a>10.420</a>  ὡς εἴ τ᾽ εἰς Ἰθάκην ἀφικοίμεθα πατρίδα γαῖαν:  </p>
        <p><a>10.421</a>  ἀλλ᾽ ἄγε, τῶν ἄλλων ἑτάρων κατάλεξον ὄλεθρον.  </p>
        <p><a>10.422</a>  ὣς ἔφαν, αὐτὰρ ἐγὼ προσέφην μαλακοῖς ἐπέεσσι:  </p>
        <p><a>10.423</a>  νῆα μὲν ἂρ πάμπρωτον ἐρύσσομεν ἤπειρόνδε,  </p>
        <p><a>10.424</a>  κτήματα δ᾽ ἐν σπήεσσι πελάσσομεν ὅπλα τε πάντα:  </p>
        <p><a>10.425</a>  αὐτοὶ δ᾽ ὀτρύνεσθε ἐμοὶ ἅμα πάντες ἕπεσθαι,  </p>
        <p><a>10.426</a>  ὄφρα ἴδηθ᾽ ἑτάρους ἱεροῖς ἐν δώμασι Κίρκης  </p>
        <p><a>10.427</a>  πίνοντας καὶ ἔδοντας: ἐπηετανὸν γὰρ ἔχουσιν.  </p>
        <p><a>10.428</a>  ὣς ἐφάμην, οἱ δ᾽ ὦκα ἐμοῖς ἐπέεσσι πίθοντο.  </p>
        <p><a>10.429</a>  Εὐρύλοχος δέ μοι οἶος ἐρύκανε πάντας ἑταίρους:  </p>
        <p><a>10.430</a>  καί σφεας φωνήσας ἔπεα πτερόεντα προσηύδα:  </p>
        <p><a>10.431</a>  ἆ δειλοί, πόσ᾽ ἴμεν; τί κακῶν ἱμείρετε τούτων;  </p>
        <p><a>10.432</a>  Κίρκης ἐς μέγαρον καταβήμεναι, ἥ κεν ἅπαντας  </p>
        <p><a>10.433</a>  ἢ σῦς ἠὲ λύκους ποιήσεται ἠὲ λέοντας,  </p>
        <p><a>10.434</a>  οἵ κέν οἱ μέγα δῶμα φυλάσσοιμεν καὶ ἀνάγκῃ,  </p>
        <p><a>10.435</a>  ὥς περ Κύκλωψ ἔρξ᾽, ὅτε οἱ μέσσαυλον ἵκοντο  </p>
        <p><a>10.436</a>  ἡμέτεροι ἕταροι, σὺν δ᾽ ὁ θρασὺς εἵπετ᾽ Ὀδυσσεύς:  </p>
        <p><a>10.437</a>  τούτου γὰρ καὶ κεῖνοι ἀτασθαλίῃσιν ὄλοντο.  </p>
        <p><a>10.438</a>  ὣς ἔφατ᾽, αὐτὰρ ἐγώ γε μετὰ φρεσὶ μερμήριξα,  </p>
        <p><a>10.439</a>  σπασσάμενος τανύηκες ἄορ παχέος παρὰ μηροῦ,  </p>
        <p><a>10.440</a>  τῷ οἱ ἀποπλήξας κεφαλὴν οὖδάσδε πελάσσαι,  </p>
        <p><a>10.441</a>  καὶ πηῷ περ ἐόντι μάλα σχεδόν: ἀλλά μ᾽ ἑταῖροι  </p>
        <p><a>10.442</a>  μειλιχίοις ἐπέεσσιν ἐρήτυον ἄλλοθεν ἄλλος:  </p>
        <p><a>10.443</a>  διογενές, τοῦτον μὲν ἐάσομεν, εἰ σὺ κελεύεις,  </p>
        <p><a>10.444</a>  αὐτοῦ πὰρ νηί τε μένειν καὶ νῆα ἔρυσθαι:  </p>
        <p><a>10.445</a>  ἡμῖν δ᾽ ἡγεμόνευ᾽ ἱερὰ πρὸς δώματα Κίρκης.  </p>
        <p><a>10.446</a>  ὣς φάμενοι παρὰ νηὸς ἀνήιον ἠδὲ θαλάσσης.  </p>
        <p><a>10.447</a>  οὐδὲ μὲν Εὐρύλοχος κοίλῃ παρὰ νηὶ λέλειπτο,  </p>
        <p><a>10.448</a>  ἀλλ᾽ ἕπετ᾽: ἔδεισεν γὰρ ἐμὴν ἔκπαγλον ἐνιπήν.  </p>
        <p><a>10.449</a>  τόφρα δὲ τοὺς ἄλλους ἑτάρους ἐν δώμασι Κίρκη  </p>
        <p><a>10.450</a>  ἐνδυκέως λοῦσέν τε καὶ ἔχρισεν λίπ᾽ ἐλαίῳ,  </p>
        <p><a>10.451</a>  ἀμφὶ δ᾽ ἄρα χλαίνας οὔλας βάλεν ἠδὲ χιτῶνας:  </p>
        <p><a>10.452</a>  δαινυμένους δ᾽ ἐὺ πάντας ἐφεύρομεν ἐν μεγάροισιν.  </p>
        <p><a>10.453</a>  οἱ δ᾽ ἐπεὶ ἀλλήλους εἶδον φράσσαντό τ᾽ ἐσάντα,  </p>
        <p><a>10.454</a>  κλαῖον ὀδυρόμενοι, περὶ δὲ στεναχίζετο δῶμα.  </p>
        <p><a>10.455</a>  ἡ δέ μευ ἄγχι στᾶσα προσηύδα δῖα θεάων:  </p>
        <p><a>10.456</a>  Διογενὲς Λαερτιάδη, πολυμήχαν᾽ Ὀδυσσεῦ,  </p>
        <p><a>10.457</a>  μηκέτι νῦν θαλερὸν γόον ὄρνυτε: οἶδα καὶ αὐτὴ  </p>
        <p><a>10.458</a>  ἠμὲν ὅσ᾽ ἐν πόντῳ πάθετ᾽ ἄλγεα ἰχθυόεντι,  </p>
        <p><a>10.459</a>  ἠδ᾽ ὅσ᾽ ἀνάρσιοι ἄνδρες ἐδηλήσαντ᾽ ἐπὶ χέρσου.  </p>
        <p><a>10.460</a>  ἀλλ᾽ ἄγετ᾽ ἐσθίετε βρώμην καὶ πίνετε οἶνον,  </p>
        <p><a>10.461</a>  εἰς ὅ κεν αὖτις θυμὸν ἐνὶ στήθεσσι λάβητε,  </p>
        <p><a>10.462</a>  οἷον ὅτε πρώτιστον ἐλείπετε πατρίδα γαῖαν  </p>
        <p><a>10.463</a>  τρηχείης Ἰθάκης. νῦν δ᾽ ἀσκελέες καὶ ἄθυμοι,  </p>
        <p><a>10.464</a>  αἰὲν ἄλης χαλεπῆς μεμνημένοι, οὐδέ ποθ᾽ ὕμιν  </p>
        <p><a>10.465</a>  θυμὸς ἐν εὐφροσύνῃ, ἐπεὶ ἦ μάλα πολλὰ πέποσθε.  </p>
        <p><a>10.466</a>  ὣς ἔφαθ᾽, ἡμῖν δ᾽ αὖτ᾽ ἐπεπείθετο θυμὸς ἀγήνωρ.  </p>
        <p><a>10.467</a>  ἔνθα μὲν ἤματα πάντα τελεσφόρον εἰς ἐνιαυτὸν  </p>
        <p><a>10.468</a>  ἥμεθα δαινύμενοι κρέα τ᾽ ἄσπετα καὶ μέθυ ἡδύ:  </p>
        <p><a>10.469</a>  ἀλλ᾽ ὅτε δή ῥ᾽ ἐνιαυτὸς ἔην, περὶ δ᾽ ἔτραπον ὧραι  </p>
        <p><a>10.470</a>  μηνῶν φθινόντων, περὶ δ᾽ ἤματα μακρὰ τελέσθη,  </p>
        <p><a>10.471</a>  καὶ τότε μ᾽ ἐκκαλέσαντες ἔφαν ἐρίηρες ἑταῖροι:  </p>
        <p><a>10.472</a>  δαιμόνι᾽, ἤδη νῦν μιμνήσκεο πατρίδος αἴης,  </p>
        <p><a>10.473</a>  εἴ τοι θέσφατόν ἐστι σαωθῆναι καὶ ἱκέσθαι  </p>
        <p><a>10.474</a>  οἶκον ἐς ὑψόροφον καὶ σὴν ἐς πατρίδα γαῖαν.  </p>
        <p><a>10.475</a>  ὣς ἔφαν, αὐτὰρ ἐμοί γ᾽ ἐπεπείθετο θυμὸς ἀγήνωρ.  </p>
        <p><a>10.476</a>  ὣς τότε μὲν πρόπαν ἦμαρ ἐς ἠέλιον καταδύντα  </p>
        <p><a>10.477</a>  ἥμεθα, δαινύμενοι κρέα τ᾽ ἄσπετα καὶ μέθυ ἡδύ:  </p>
        <p><a>10.478</a>  ἦμος δ᾽ ἠέλιος κατέδυ καὶ ἐπὶ κνέφας ἦλθεν,  </p>
        <p><a>10.479</a>  οἱ μὲν κοιμήσαντο κατὰ μέγαρα σκιόεντα.  </p>
        <p><a>10.480</a>  αὐτὰρ ἐγὼ Κίρκης ἐπιβὰς περικαλλέος εὐνῆς  </p>
        <p><a>10.481</a>  γούνων ἐλλιτάνευσα, θεὰ δέ μευ ἔκλυεν αὐδῆς:  </p>
        <p><a>10.482</a>  καί μιν φωνήσας ἔπεα πτερόεντα προσηύδων:  </p>
        <p><a>10.483</a>  ὢ Κίρκη, τέλεσόν μοι ὑπόσχεσιν ἥν περ ὑπέστης,  </p>
        <p><a>10.484</a>  οἴκαδε πεμψέμεναι: θυμὸς δέ μοι ἔσσυται ἤδη,  </p>
        <p><a>10.485</a>  ἠδ᾽ ἄλλων ἑτάρων, οἵ μευ φθινύθουσι φίλον κῆρ  </p>
        <p><a>10.486</a>  ἀμφ᾽ ἔμ᾽ ὀδυρόμενοι, ὅτε που σύ γε νόσφι γένηαι.  </p>
        <p><a>10.487</a>  ὣς ἐφάμην, ἡ δ᾽ αὐτίκ᾽ ἀμείβετο δῖα θεάων:  </p>
        <p><a>10.488</a>  διογενὲς Λαερτιάδη, πολυμήχαν᾽ Ὀδυσσεῦ,  </p>
        <p><a>10.489</a>  μηκέτι νῦν ἀέκοντες ἐμῷ ἐνὶ μίμνετε οἴκῳ.  </p>
        <p><a>10.490</a>  ἀλλ᾽ ἄλλην χρὴ πρῶτον ὁδὸν τελέσαι καὶ ἱκέσθαι  </p>
        <p><a>10.491</a>  εἰς Ἀίδαο δόμους καὶ ἐπαινῆς Περσεφονείης,  </p>
        <p><a>10.492</a>  ψυχῇ χρησομένους Θηβαίου Τειρεσίαο,  </p>
        <p><a>10.493</a>  μάντηος ἀλαοῦ, τοῦ τε φρένες ἔμπεδοί εἰσι:  </p>
        <p><a>10.494</a>  τῷ καὶ τεθνηῶτι νόον πόρε Περσεφόνεια,  </p>
        <p><a>10.495</a>  οἴῳ πεπνῦσθαι, τοὶ δὲ σκιαὶ ἀίσσουσιν.  </p>
        <p><a>10.496</a>  ὣς ἔφατ᾽, αὐτὰρ ἐμοί γε κατεκλάσθη φίλον ἦτορ:  </p>
        <p><a>10.497</a>  κλαῖον δ᾽ ἐν λεχέεσσι καθήμενος, οὐδέ νύ μοι κῆρ  </p>
        <p><a>10.498</a>  ἤθελ᾽ ἔτι ζώειν καὶ ὁρᾶν φάος ἠελίοιο.  </p>
        <p><a>10.499</a>  αὐτὰρ ἐπεὶ κλαίων τε κυλινδόμενος τ᾽ ἐκορέσθην,  </p>
        <p><a>10.500</a>  καὶ τότε δή μιν ἔπεσσιν ἀμειβόμενος προσέειπον:  </p>
        <p><a>10.501</a>  ὢ Κίρκη, τίς γὰρ ταύτην ὁδὸν ἡγεμονεύσει;  </p>
        <p><a>10.502</a>  εἰς Ἄϊδος δ᾽ οὔ πώ τις ἀφίκετο νηὶ μελαίνῃ.  </p>
        <p><a>10.503</a>  ὣς ἐφάμην, ἡ δ᾽ αὐτίκ᾽ ἀμείβετο δῖα θεάων:  </p>
        <p><a>10.504</a>  διογενὲς Λαερτιάδη, πολυμήχαν᾽ Ὀδυσσεῦ,  </p>
        <p><a>10.505</a>  μή τί τοι ἡγεμόνος γε ποθὴ παρὰ νηὶ μελέσθω,  </p>
        <p><a>10.506</a>  ἱστὸν δὲ στήσας, ἀνά θ᾽ ἱστία λευκὰ πετάσσας  </p>
        <p><a>10.507</a>  ἧσθαι: τὴν δέ κέ τοι πνοιὴ Βορέαο φέρῃσιν.  </p>
        <p><a>10.508</a>  ἀλλ᾽ ὁπότ᾽ ἂν δὴ νηὶ δι᾽ Ὠκεανοῖο περήσῃς,  </p>
        <p><a>10.509</a>  ἔνθ᾽ ἀκτή τε λάχεια καὶ ἄλσεα Περσεφονείης,  </p>
        <p><a>10.510</a>  μακραί τ᾽ αἴγειροι καὶ ἰτέαι ὠλεσίκαρποι,  </p>
        <p><a>10.511</a>  νῆα μὲν αὐτοῦ κέλσαι ἐπ᾽ Ὠκεανῷ βαθυδίνῃ,  </p>
        <p><a>10.512</a>  αὐτὸς δ᾽ εἰς Ἀίδεω ἰέναι δόμον εὐρώεντα.  </p>
        <p><a>10.513</a>  ἔνθα μὲν εἰς Ἀχέροντα Πυριφλεγέθων τε ῥέουσιν  </p>
        <p><a>10.514</a>  Κώκυτός θ᾽, ὃς δὴ Στυγὸς ὕδατός ἐστιν ἀπορρώξ,  </p>
        <p><a>10.515</a>  πέτρη τε ξύνεσίς τε δύω ποταμῶν ἐριδούπων:  </p>
        <p><a>10.516</a>  ἔνθα δ᾽ ἔπειθ᾽, ἥρως, χριμφθεὶς πέλας, ὥς σε κελεύω,  </p>
        <p><a>10.517</a>  βόθρον ὀρύξαι, ὅσον τε πυγούσιον ἔνθα καὶ ἔνθα,  </p>
        <p><a>10.518</a>  ἀμφ᾽ αὐτῷ δὲ χοὴν χεῖσθαι πᾶσιν νεκύεσσιν,  </p>
        <p><a>10.519</a>  πρῶτα μελικρήτῳ, μετέπειτα δὲ ἡδέι οἴνῳ,  </p>
        <p><a>10.520</a>  τὸ τρίτον αὖθ᾽ ὕδατι: ἐπὶ δ᾽ ἄλφιτα λευκὰ παλύνειν.  </p>
        <p><a>10.521</a>  πολλὰ δὲ γουνοῦσθαι νεκύων ἀμενηνὰ κάρηνα,  </p>
        <p><a>10.522</a>  ἐλθὼν εἰς Ἰθάκην στεῖραν βοῦν, ἥ τις ἀρίστη,  </p>
        <p><a>10.523</a>  ῥέξειν ἐν μεγάροισι πυρήν τ᾽ ἐμπλησέμεν ἐσθλῶν,  </p>
        <p><a>10.524</a>  Τειρεσίῃ δ᾽ ἀπάνευθεν ὄιν ἱερευσέμεν οἴῳ  </p>
        <p><a>10.525</a>  παμμέλαν᾽, ὃς μήλοισι μεταπρέπει ὑμετέροισιν.  </p>
        <p><a>10.526</a>  αὐτὰρ ἐπὴν εὐχῇσι λίσῃ κλυτὰ ἔθνεα νεκρῶν,  </p>
        <p><a>10.527</a>  ἔνθ᾽ ὄιν ἀρνειὸν ῥέζειν θῆλύν τε μέλαιναν  </p>
        <p><a>10.528</a>  εἰς Ἔρεβος στρέψας, αὐτὸς δ᾽ ἀπονόσφι τραπέσθαι  </p>
        <p><a>10.529</a>  ἱέμενος ποταμοῖο ῥοάων: ἔνθα δὲ πολλαὶ  </p>
        <p><a>10.530</a>  ψυχαὶ ἐλεύσονται νεκύων κατατεθνηώτων.  </p>
        <p><a>10.531</a>  δὴ τότ᾽ ἔπειθ᾽ ἑτάροισιν ἐποτρῦναι καὶ ἀνῶξαι  </p>
        <p><a>10.532</a>  μῆλα, τὰ δὴ κατάκειτ᾽ ἐσφαγμένα νηλέι χαλκῷ,  </p>
        <p><a>10.533</a>  δείραντας κατακῆαι, ἐπεύξασθαι δὲ θεοῖσιν,  </p>
        <p><a>10.534</a>  ἰφθίμῳ τ᾽ Ἀίδῃ καὶ ἐπαινῇ Περσεφονείῃ:  </p>
        <p><a>10.535</a>  αὐτὸς δὲ ξίφος ὀξὺ ἐρυσσάμενος παρὰ μηροῦ  </p>
        <p><a>10.536</a>  ἧσθαι, μηδὲ ἐᾶν νεκύων ἀμενηνὰ κάρηνα  </p>
        <p><a>10.537</a>  αἵματος ἆσσον ἴμεν, πρὶν Τειρεσίαο πυθέσθαι.  </p>
        <p><a>10.538</a>  ἔνθα τοι αὐτίκα μάντις ἐλεύσεται, ὄρχαμε λαῶν,  </p>
        <p><a>10.539</a>  ὅς κέν τοι εἴπῃσιν ὁδὸν καὶ μέτρα κελεύθου  </p>
        <p><a>10.540</a>  νόστον θ᾽, ὡς ἐπὶ πόντον ἐλεύσεαι ἰχθυόεντα.  </p>
        <p><a>10.541</a>  ὣς ἔφατ᾽, αὐτίκα δὲ χρυσόθρονος ἤλυθεν Ἠώς.  </p>
        <p><a>10.542</a>  ἀμφὶ δέ με χλαῖνάν τε χιτῶνά τε εἵματα ἕσσεν:  </p>
        <p><a>10.543</a>  αὐτὴ δ᾽ ἀργύφεον φᾶρος μέγα ἕννυτο νύμφη,  </p>
        <p><a>10.544</a>  λεπτὸν καὶ χαρίεν, περὶ δὲ ζώνην βάλετ᾽ ἰξυῖ  </p>
        <p><a>10.545</a>  καλὴν χρυσείην, κεφαλῇ δ᾽ ἐπέθηκε καλύπτρην.  </p>
        <p><a>10.546</a>  αὐτὰρ ἐγὼ διὰ δώματ᾽ ἰὼν ὤτρυνον ἑταίρους  </p>
        <p><a>10.547</a>  μειλιχίοις ἐπέεσσι παρασταδὸν ἄνδρα ἕκαστον:  </p>
        <p><a>10.548</a>  μηκέτι νῦν εὕδοντες ἀωτεῖτε γλυκὺν ὕπνον,  </p>
        <p><a>10.549</a>  ἀλλ᾽ ἴομεν: δὴ γάρ μοι ἐπέφραδε πότνια Κίρκη.  </p>
        <p><a>10.550</a>  ὣς ἐφάμην, τοῖσιν δ᾽ ἐπεπείθετο θυμὸς ἀγήνωρ.  </p>
        <p><a>10.551</a>  οὐδὲ μὲν οὐδ᾽ ἔνθεν περ ἀπήμονας ἦγον ἑταίρους.  </p>
        <p><a>10.552</a>  Ἐλπήνωρ δέ τις ἔσκε νεώτατος, οὔτε τι λίην  </p>
        <p><a>10.553</a>  ἄλκιμος ἐν πολέμῳ οὔτε φρεσὶν ᾗσιν ἀρηρώς:  </p>
        <p><a>10.554</a>  ὅς μοι ἄνευθ᾽ ἑτάρων ἱεροῖς ἐν δώμασι Κίρκης,  </p>
        <p><a>10.555</a>  ψύχεος ἱμείρων, κατελέξατο οἰνοβαρείων.  </p>
        <p><a>10.556</a>  κινυμένων δ᾽ ἑτάρων ὅμαδον καὶ δοῦπον ἀκούσας  </p>
        <p><a>10.557</a>  ἐξαπίνης ἀνόρουσε καὶ ἐκλάθετο φρεσὶν ᾗσιν  </p>
        <p><a>10.558</a>  ἄψορρον καταβῆναι ἰὼν ἐς κλίμακα μακρήν,  </p>
        <p><a>10.559</a>  ἀλλὰ καταντικρὺ τέγεος πέσεν: ἐκ δέ οἱ αὐχὴν  </p>
        <p><a>10.560</a>  ἀστραγάλων ἐάγη, ψυχὴ δ᾽ Ἄϊδόσδε κατῆλθεν.  </p>
        <p><a>10.561</a>  ἐρχομένοισι δὲ τοῖσιν ἐγὼ μετὰ μῦθον ἔειπον:  </p>
        <p><a>10.562</a>  φάσθε νύ που οἶκόνδε φίλην ἐς πατρίδα γαῖαν  </p>
        <p><a>10.563</a>  ἔρχεσθ᾽: ἄλλην δ᾽ ἧμιν ὁδὸν τεκμήρατο Κίρκη,  </p>
        <p><a>10.564</a>  εἰς Ἀίδαο δόμους καὶ ἐπαινῆς Περσεφονείης  </p>
        <p><a>10.565</a>  ψυχῇ χρησομένους Θηβαίου Τειρεσίαο.  </p>
        <p><a>10.566</a>  ὣς ἐφάμην, τοῖσιν δὲ κατεκλάσθη φίλον ἦτορ,  </p>
        <p><a>10.567</a>  ἑζόμενοι δὲ κατ᾽ αὖθι γόων τίλλοντό τε χαίτας:  </p>
        <p><a>10.568</a>  ἀλλ᾽ οὐ γάρ τις πρῆξις ἐγίγνετο μυρομένοισιν.  </p>
        <p><a>10.569</a>  ἀλλ᾽ ὅτε δή ῥ᾽ ἐπὶ νῆα θοὴν καὶ θῖνα θαλάσσης  </p>
        <p><a>10.570</a>  ᾔομεν ἀχνύμενοι θαλερὸν κατὰ δάκρυ χέοντες,  </p>
        <p><a>10.571</a>  τόφρα δ᾽ ἄρ᾽ οἰχομένη Κίρκη παρὰ νηὶ μελαίνῃ  </p>
        <p><a>10.572</a>  ἀρνειὸν κατέδησεν ὄιν θῆλύν τε μέλαιναν,  </p>
        <p><a>10.573</a>  ῥεῖα παρεξελθοῦσα: τίς ἂν θεὸν οὐκ ἐθέλοντα  </p>
        <p><a>10.574</a>  ὀφθαλμοῖσιν ἴδοιτ᾽ ἢ ἔνθ᾽ ἢ ἔνθα κιόντα;  </p>
    </div>
    <div class="bk">
        <h4 class="latin">ΟΔΥΣΣΕΙΑΣ λ</h4>
        <p><a>11.1</a>  αὐτὰρ ἐπεί ῥ᾽ ἐπὶ νῆα κατήλθομεν ἠδὲ θάλασσαν,  </p>
        <p><a>11.2</a>  νῆα μὲν ἂρ πάμπρωτον ἐρύσσαμεν εἰς ἅλα δῖαν,  </p>
        <p><a>11.3</a>  ἐν δ᾽ ἱστὸν τιθέμεσθα καὶ ἱστία νηὶ μελαίνῃ,  </p>
        <p><a>11.4</a>  ἐν δὲ τὰ μῆλα λαβόντες ἐβήσαμεν, ἂν δὲ καὶ αὐτοὶ  </p>
        <p><a>11.5</a>  βαίνομεν ἀχνύμενοι θαλερὸν κατὰ δάκρυ χέοντες.  </p>
        <p><a>11.6</a>  ἡμῖν δ᾽ αὖ κατόπισθε νεὸς κυανοπρῴροιο  </p>
        <p><a>11.7</a>  ἴκμενον οὖρον ἵει πλησίστιον, ἐσθλὸν ἑταῖρον,  </p>
        <p><a>11.8</a>  Κίρκη εὐπλόκαμος, δεινὴ θεὸς αὐδήεσσα.  </p>
        <p><a>11.9</a>  ἡμεῖς δ᾽ ὅπλα ἕκαστα πονησάμενοι κατὰ νῆα  </p>
        <p><a>11.10</a>  ἥμεθα: τὴν δ᾽ ἄνεμός τε κυβερνήτης τ᾽ ἴθυνε.  </p>
        <p><a>11.11</a>  τῆς δὲ πανημερίης τέταθ᾽ ἱστία ποντοπορούσης:  </p>
        <p><a>11.12</a>  δύσετό τ᾽ ἠέλιος σκιόωντό τε πᾶσαι ἀγυιαί.  </p>
        <p><a>11.13</a>  ἡ δ᾽ ἐς πείραθ᾽ ἵκανε βαθυρρόου Ὠκεανοῖο.  </p>
        <p><a>11.14</a>  ἔνθα δὲ Κιμμερίων ἀνδρῶν δῆμός τε πόλις τε,  </p>
        <p><a>11.15</a>  ἠέρι καὶ νεφέλῃ κεκαλυμμένοι: οὐδέ ποτ᾽ αὐτοὺς  </p>
        <p><a>11.16</a>  ἠέλιος φαέθων καταδέρκεται ἀκτίνεσσιν,  </p>
        <p><a>11.17</a>  οὔθ᾽ ὁπότ᾽ ἂν στείχῃσι πρὸς οὐρανὸν ἀστερόεντα,  </p>
        <p><a>11.18</a>  οὔθ᾽ ὅτ᾽ ἂν ἂψ ἐπὶ γαῖαν ἀπ᾽ οὐρανόθεν προτράπηται,  </p>
        <p><a>11.19</a>  ἀλλ᾽ ἐπὶ νὺξ ὀλοὴ τέταται δειλοῖσι βροτοῖσι.  </p>
        <p><a>11.20</a>  νῆα μὲν ἔνθ᾽ ἐλθόντες ἐκέλσαμεν, ἐκ δὲ τὰ μῆλα  </p>
        <p><a>11.21</a>  εἱλόμεθ᾽: αὐτοὶ δ᾽ αὖτε παρὰ ῥόον Ὠκεανοῖο  </p>
        <p><a>11.22</a>  ᾔομεν, ὄφρ᾽ ἐς χῶρον ἀφικόμεθ᾽, ὃν φράσε Κίρκη.  </p>
        <p><a>11.23</a>  ἔνθ᾽ ἱερήια μὲν Περιμήδης Εὐρύλοχός τε  </p>
        <p><a>11.24</a>  ἔσχον: ἐγὼ δ᾽ ἄορ ὀξὺ ἐρυσσάμενος παρὰ μηροῦ  </p>
        <p><a>11.25</a>  βόθρον ὄρυξ᾽ ὅσσον τε πυγούσιον ἔνθα καὶ ἔνθα,  </p>
        <p><a>11.26</a>  ἀμφ᾽ αὐτῷ δὲ χοὴν χεόμην πᾶσιν νεκύεσσι,  </p>
        <p><a>11.27</a>  πρῶτα μελικρήτῳ, μετέπειτα δὲ ἡδέι οἴνῳ,  </p>
        <p><a>11.28</a>  τὸ τρίτον αὖθ᾽ ὕδατι: ἐπὶ δ᾽ ἄλφιτα λευκὰ πάλυνον.  </p>
        <p><a>11.29</a>  πολλὰ δὲ γουνούμην νεκύων ἀμενηνὰ κάρηνα,  </p>
        <p><a>11.30</a>  ἐλθὼν εἰς Ἰθάκην στεῖραν βοῦν, ἥ τις ἀρίστη,  </p>
        <p><a>11.31</a>  ῥέξειν ἐν μεγάροισι πυρήν τ᾽ ἐμπλησέμεν ἐσθλῶν,  </p>
        <p><a>11.32</a>  Τειρεσίῃ δ᾽ ἀπάνευθεν ὄιν ἱερευσέμεν οἴῳ  </p>
        <p><a>11.33</a>  παμμέλαν᾽, ὃς μήλοισι μεταπρέπει ἡμετέροισι.  </p>
        <p><a>11.34</a>  τοὺς δ᾽ ἐπεὶ εὐχωλῇσι λιτῇσί τε, ἔθνεα νεκρῶν,  </p>
        <p><a>11.35</a>  ἐλλισάμην, τὰ δὲ μῆλα λαβὼν ἀπεδειροτόμησα  </p>
        <p><a>11.36</a>  ἐς βόθρον, ῥέε δ᾽ αἷμα κελαινεφές: αἱ δ᾽ ἀγέροντο  </p>
        <p><a>11.37</a>  ψυχαὶ ὑπὲξ Ἐρέβευς νεκύων κατατεθνηώτων.  </p>
        <p><a>11.38</a>  νύμφαι τ᾽ ἠίθεοί τε πολύτλητοί τε γέροντες  </p>
        <p><a>11.39</a>  παρθενικαί τ᾽ ἀταλαὶ νεοπενθέα θυμὸν ἔχουσαι,  </p>
        <p><a>11.40</a>  πολλοὶ δ᾽ οὐτάμενοι χαλκήρεσιν ἐγχείῃσιν,  </p>
        <p><a>11.41</a>  ἄνδρες ἀρηίφατοι βεβροτωμένα τεύχε᾽ ἔχοντες:  </p>
        <p><a>11.42</a>  οἳ πολλοὶ περὶ βόθρον ἐφοίτων ἄλλοθεν ἄλλος  </p>
        <p><a>11.43</a>  θεσπεσίῃ ἰαχῇ: ἐμὲ δὲ χλωρὸν δέος ᾕρει.  </p>
        <p><a>11.44</a>  δὴ τότ᾽ ἔπειθ᾽ ἑτάροισιν ἐποτρύνας ἐκέλευσα  </p>
        <p><a>11.45</a>  μῆλα, τὰ δὴ κατέκειτ᾽ ἐσφαγμένα νηλέι χαλκῷ,  </p>
        <p><a>11.46</a>  δείραντας κατακῆαι, ἐπεύξασθαι δὲ θεοῖσιν,  </p>
        <p><a>11.47</a>  ἰφθίμῳ τ᾽ Ἀΐδῃ καὶ ἐπαινῇ Περσεφονείῃ:  </p>
        <p><a>11.48</a>  αὐτὸς δὲ ξίφος ὀξὺ ἐρυσσάμενος παρὰ μηροῦ  </p>
        <p><a>11.49</a>  ἥμην, οὐδ᾽ εἴων νεκύων ἀμενηνὰ κάρηνα  </p>
        <p><a>11.50</a>  αἵματος ἆσσον ἴμεν, πρὶν Τειρεσίαο πυθέσθαι.  </p>
        <p><a>11.51</a>  πρώτη δὲ ψυχὴ Ἐλπήνορος ἦλθεν ἑταίρου:  </p>
        <p><a>11.52</a>  οὐ γάρ πω ἐτέθαπτο ὑπὸ χθονὸς εὐρυοδείης:  </p>
        <p><a>11.53</a>  σῶμα γὰρ ἐν Κίρκης μεγάρῳ κατελείπομεν ἡμεῖς  </p>
        <p><a>11.54</a>  ἄκλαυτον καὶ ἄθαπτον, ἐπεὶ πόνος ἄλλος ἔπειγε.  </p>
        <p><a>11.55</a>  τὸν μὲν ἐγὼ δάκρυσα ἰδὼν ἐλέησά τε θυμῷ,  </p>
        <p><a>11.56</a>  καί μιν φωνήσας ἔπεα πτερόεντα προσηύδων:  </p>
        <p><a>11.57</a>  Ἐλπῆνορ, πῶς ἦλθες ὑπὸ ζόφον ἠερόεντα;  </p>
        <p><a>11.58</a>  ἔφθης πεζὸς ἰὼν ἢ ἐγὼ σὺν νηὶ μελαίνῃ.  </p>
        <p><a>11.59</a>  ὣς ἐφάμην, ὁ δέ μ᾽ οἰμώξας ἠμείβετο μύθῳ:  </p>
        <p><a>11.60</a>  διογενὲς Λαερτιάδη, πολυμήχαν᾽ Ὀδυσσεῦ,  </p>
        <p><a>11.61</a>  ἆσέ με δαίμονος αἶσα κακὴ καὶ ἀθέσφατος οἶνος.  </p>
        <p><a>11.62</a>  Κίρκης δ᾽ ἐν μεγάρῳ καταλέγμενος οὐκ ἐνόησα  </p>
        <p><a>11.63</a>  ἄψορρον καταβῆναι ἰὼν ἐς κλίμακα μακρήν,  </p>
        <p><a>11.64</a>  ἀλλὰ καταντικρὺ τέγεος πέσον: ἐκ δέ μοι αὐχὴν  </p>
        <p><a>11.65</a>  ἀστραγάλων ἐάγη, ψυχὴ δ᾽ Ἄϊδόσδε κατῆλθε.  </p>
        <p><a>11.66</a>  νῦν δέ σε τῶν ὄπιθεν γουνάζομαι, οὐ παρεόντων,  </p>
        <p><a>11.67</a>  πρός τ᾽ ἀλόχου καὶ πατρός, ὅ σ᾽ ἔτρεφε τυτθὸν ἐόντα,  </p>
        <p><a>11.68</a>  Τηλεμάχου θ᾽, ὃν μοῦνον ἐνὶ μεγάροισιν ἔλειπες:  </p>
        <p><a>11.69</a>  οἶδα γὰρ ὡς ἐνθένδε κιὼν δόμου ἐξ Ἀίδαο  </p>
        <p><a>11.70</a>  νῆσον ἐς Αἰαίην σχήσεις ἐυεργέα νῆα:  </p>
        <p><a>11.71</a>  ἔνθα σ᾽ ἔπειτα, ἄναξ, κέλομαι μνήσασθαι ἐμεῖο.  </p>
        <p><a>11.72</a>  μή μ᾽ ἄκλαυτον ἄθαπτον ἰὼν ὄπιθεν καταλείπειν  </p>
        <p><a>11.73</a>  νοσφισθείς, μή τοί τι θεῶν μήνιμα γένωμαι,  </p>
        <p><a>11.74</a>  ἀλλά με κακκῆαι σὺν τεύχεσιν, ἅσσα μοι ἔστιν,  </p>
        <p><a>11.75</a>  σῆμά τέ μοι χεῦαι πολιῆς ἐπὶ θινὶ θαλάσσης,  </p>
        <p><a>11.76</a>  ἀνδρὸς δυστήνοιο καὶ ἐσσομένοισι πυθέσθαι.  </p>
        <p><a>11.77</a>  ταῦτά τέ μοι τελέσαι πῆξαί τ᾽ ἐπὶ τύμβῳ ἐρετμόν,  </p>
        <p><a>11.78</a>  τῷ καὶ ζωὸς ἔρεσσον ἐὼν μετ᾽ ἐμοῖς ἑτάροισιν.  </p>
        <p><a>11.79</a>  ὣς ἔφατ᾽, αὐτὰρ ἐγώ μιν ἀμειβόμενος προσέειπον:  </p>
        <p><a>11.80</a>  ταῦτά τοι, ὦ δύστηνε, τελευτήσω τε καὶ ἔρξω.  </p>
        <p><a>11.81</a>  νῶι μὲν ὣς ἐπέεσσιν ἀμειβομένω στυγεροῖσιν  </p>
        <p><a>11.82</a>  ἥμεθ᾽, ἐγὼ μὲν ἄνευθεν ἐφ᾽ αἵματι φάσγανον ἴσχων,  </p>
        <p><a>11.83</a>  εἴδωλον δ᾽ ἑτέρωθεν ἑταίρου πόλλ᾽ ἀγόρευεν:  </p>
        <p><a>11.84</a>  ἦλθε δ᾽ ἐπὶ ψυχὴ μητρὸς κατατεθνηυίης,  </p>
        <p><a>11.85</a>  Αὐτολύκου θυγάτηρ μεγαλήτορος Ἀντίκλεια,  </p>
        <p><a>11.86</a>  τὴν ζωὴν κατέλειπον ἰὼν εἰς Ἴλιον ἱρήν.  </p>
        <p><a>11.87</a>  τὴν μὲν ἐγὼ δάκρυσα ἰδὼν ἐλέησά τε θυμῷ:  </p>
        <p><a>11.88</a>  ἀλλ᾽ οὐδ᾽ ὣς εἴων προτέρην, πυκινόν περ ἀχεύων,  </p>
        <p><a>11.89</a>  αἵματος ἆσσον ἴμεν, πρὶν Τειρεσίαο πυθέσθαι.  </p>
        <p><a>11.90</a>  ἦλθε δ᾽ ἐπὶ ψυχὴ Θηβαίου Τειρεσίαο  </p>
        <p><a>11.91</a>  χρύσεον σκῆπτρον ἔχων, ἐμὲ δ᾽ ἔγνω καὶ προσέειπεν:  </p>
        <p><a>11.92</a>  διογενὲς Λαερτιάδη, πολυμήχαν᾽ Ὀδυσσεῦ,  </p>
        <p><a>11.93</a>  τίπτ᾽ αὖτ᾽, ὦ δύστηνε, λιπὼν φάος ἠελίοιο  </p>
        <p><a>11.94</a>  ἤλυθες, ὄφρα ἴδῃ νέκυας καὶ ἀτερπέα χῶρον;  </p>
        <p><a>11.95</a>  ἀλλ᾽ ἀποχάζεο βόθρου, ἄπισχε δὲ φάσγανον ὀξύ,  </p>
        <p><a>11.96</a>  αἵματος ὄφρα πίω καί τοι νημερτέα εἴπω.  </p>
        <p><a>11.97</a>  ὣς φάτ᾽, ἐγὼ δ᾽ ἀναχασσάμενος ξίφος ἀργυρόηλον  </p>
        <p><a>11.98</a>  κουλεῷ ἐγκατέπηξ᾽. ὁ δ᾽ ἐπεὶ πίεν αἷμα κελαινόν,  </p>
        <p><a>11.99</a>  καὶ τότε δή μ᾽ ἐπέεσσι προσηύδα μάντις ἀμύμων:  </p>
        <p><a>11.100</a>  νόστον δίζηαι μελιηδέα, φαίδιμ᾽ Ὀδυσσεῦ:  </p>
        <p><a>11.101</a>  τὸν δέ τοι ἀργαλέον θήσει θεός: οὐ γὰρ ὀίω  </p>
        <p><a>11.102</a>  λήσειν ἐννοσίγαιον, ὅ τοι κότον ἔνθετο θυμῷ  </p>
        <p><a>11.103</a>  χωόμενος ὅτι οἱ υἱὸν φίλον ἐξαλάωσας.  </p>
        <p><a>11.104</a>  ἀλλ᾽ ἔτι μέν κε καὶ ὣς κακά περ πάσχοντες ἵκοισθε,  </p>
        <p><a>11.105</a>  αἴ κ᾽ ἐθέλῃς σὸν θυμὸν ἐρυκακέειν καὶ ἑταίρων,  </p>
        <p><a>11.106</a>  ὁππότε κε πρῶτον πελάσῃς ἐυεργέα νῆα  </p>
        <p><a>11.107</a>  Θρινακίῃ νήσῳ, προφυγὼν ἰοειδέα πόντον,  </p>
        <p><a>11.108</a>  βοσκομένας δ᾽ εὕρητε βόας καὶ ἴφια μῆλα  </p>
        <p><a>11.109</a>  Ἠελίου, ὃς πάντ᾽ ἐφορᾷ καὶ πάντ᾽ ἐπακούει.  </p>
        <p><a>11.110</a>  τὰς εἰ μέν κ᾽ ἀσινέας ἐάᾳς νόστου τε μέδηαι,  </p>
        <p><a>11.111</a>  καί κεν ἔτ᾽ εἰς Ἰθάκην κακά περ πάσχοντες ἵκοισθε:  </p>
        <p><a>11.112</a>  εἰ δέ κε σίνηαι, τότε τοι τεκμαίρομ᾽ ὄλεθρον,  </p>
        <p><a>11.113</a>  νηί τε καὶ ἑτάροις. αὐτὸς δ᾽ εἴ πέρ κεν ἀλύξῃς,  </p>
        <p><a>11.114</a>  ὀψὲ κακῶς νεῖαι, ὀλέσας ἄπο πάντας ἑταίρους,  </p>
        <p><a>11.115</a>  νηὸς ἐπ᾽ ἀλλοτρίης: δήεις δ᾽ ἐν πήματα οἴκῳ,  </p>
        <p><a>11.116</a>  ἄνδρας ὑπερφιάλους, οἵ τοι βίοτον κατέδουσι  </p>
        <p><a>11.117</a>  μνώμενοι ἀντιθέην ἄλοχον καὶ ἕδνα διδόντες.  </p>
        <p><a>11.118</a>  ἀλλ᾽ ἦ τοι κείνων γε βίας ἀποτίσεαι ἐλθών:  </p>
        <p><a>11.119</a>  αὐτὰρ ἐπὴν μνηστῆρας ἐνὶ μεγάροισι τεοῖσι  </p>
        <p><a>11.120</a>  κτείνῃς ἠὲ δόλῳ ἢ ἀμφαδὸν ὀξέι χαλκῷ,  </p>
        <p><a>11.121</a>  ἔρχεσθαι δὴ ἔπειτα λαβὼν ἐυῆρες ἐρετμόν,  </p>
        <p><a>11.122</a>  εἰς ὅ κε τοὺς ἀφίκηαι οἳ οὐκ ἴσασι θάλασσαν  </p>
        <p><a>11.123</a>  ἀνέρες, οὐδέ θ᾽ ἅλεσσι μεμιγμένον εἶδαρ ἔδουσιν:  </p>
        <p><a>11.124</a>  οὐδ᾽ ἄρα τοί γ᾽ ἴσασι νέας φοινικοπαρῄους  </p>
        <p><a>11.125</a>  οὐδ᾽ ἐυήρε᾽ ἐρετμά, τά τε πτερὰ νηυσὶ πέλονται.  </p>
        <p><a>11.126</a>  σῆμα δέ τοι ἐρέω μάλ᾽ ἀριφραδές, οὐδέ σε λήσει:  </p>
        <p><a>11.127</a>  ὁππότε κεν δή τοι συμβλήμενος ἄλλος ὁδίτης  </p>
        <p><a>11.128</a>  φήῃ ἀθηρηλοιγὸν ἔχειν ἀνὰ φαιδίμῳ ὤμῳ,  </p>
        <p><a>11.129</a>  καὶ τότε δὴ γαίῃ πήξας ἐυῆρες ἐρετμόν,  </p>
        <p><a>11.130</a>  ῥέξας ἱερὰ καλὰ Ποσειδάωνι ἄνακτι,  </p>
        <p><a>11.131</a>  ἀρνειὸν ταῦρόν τε συῶν τ᾽ ἐπιβήτορα κάπρον,  </p>
        <p><a>11.132</a>  οἴκαδ᾽ ἀποστείχειν ἔρδειν θ᾽ ἱερᾶς ἑκατόμβας  </p>
        <p><a>11.133</a>  ἀθανάτοισι θεοῖσι, τοὶ οὐρανὸν εὐρὺν ἔχουσι,  </p>
        <p><a>11.134</a>  πᾶσι μάλ᾽ ἑξείης. θάνατος δέ τοι ἐξ ἁλὸς αὐτῷ  </p>
        <p><a>11.135</a>  ἀβληχρὸς μάλα τοῖος ἐλεύσεται, ὅς κέ σε πέφνῃ  </p>
        <p><a>11.136</a>  γήραι ὕπο λιπαρῷ ἀρημένον: ἀμφὶ δὲ λαοὶ  </p>
        <p><a>11.137</a>  ὄλβιοι ἔσσονται. τὰ δέ τοι νημερτέα εἴρω.  </p>
        <p><a>11.138</a>  ὣς ἔφατ᾽, αὐτὰρ ἐγώ μιν ἀμειβόμενος προσέειπον:  </p>
        <p><a>11.139</a>  Τειρεσίη, τὰ μὲν ἄρ που ἐπέκλωσαν θεοὶ αὐτοί.  </p>
        <p><a>11.140</a>  ἀλλ᾽ ἄγε μοι τόδε εἰπὲ καὶ ἀτρεκέως κατάλεξον:  </p>
        <p><a>11.141</a>  μητρὸς τήνδ᾽ ὁρόω ψυχὴν κατατεθνηυίης:  </p>
        <p><a>11.142</a>  ἡ δ᾽ ἀκέουσ᾽ ἧσται σχεδὸν αἵματος, οὐδ᾽ ἑὸν υἱὸν  </p>
        <p><a>11.143</a>  ἔτλη ἐσάντα ἰδεῖν οὐδὲ προτιμυθήσασθαι.  </p>
        <p><a>11.144</a>  εἰπέ, ἄναξ, πῶς κέν με ἀναγνοίη τὸν ἐόντα;  </p>
        <p><a>11.145</a>  ὣς ἐφάμην, ὁ δέ μ᾽ αὐτίκ᾽ ἀμειβόμενος προσέειπεν:  </p>
        <p><a>11.146</a>  ῥηΐδιόν τοι ἔπος ἐρέω καὶ ἐπὶ φρεσὶ θήσω.  </p>
        <p><a>11.147</a>  ὅν τινα μέν κεν ἐᾷς νεκύων κατατεθνηώτων  </p>
        <p><a>11.148</a>  αἵματος ἆσσον ἴμεν, ὁ δέ τοι νημερτὲς ἐνίψει:  </p>
        <p><a>11.149</a>  ᾧ δέ κ᾽ ἐπιφθονέῃς, ὁ δέ τοι πάλιν εἶσιν ὀπίσσω.  </p>
        <p><a>11.150</a>  ὣς φαμένη ψυχὴ μὲν ἔβη δόμον Ἄϊδος εἴσω  </p>
        <p><a>11.151</a>  Τειρεσίαο ἄνακτος, ἐπεὶ κατὰ θέσφατ᾽ ἔλεξεν:  </p>
        <p><a>11.152</a>  αὐτὰρ ἐγὼν αὐτοῦ μένον ἔμπεδον, ὄφρ᾽ ἐπὶ μήτηρ  </p>
        <p><a>11.153</a>  ἤλυθε καὶ πίεν αἷμα κελαινεφές: αὐτίκα δ᾽ ἔγνω,  </p>
        <p><a>11.154</a>  καί μ᾽ ὀλοφυρομένη ἔπεα πτερόεντα προσηύδα:  </p>
        <p><a>11.155</a>  τέκνον ἐμόν, πῶς ἦλθες ὑπὸ ζόφον ἠερόεντα  </p>
        <p><a>11.156</a>  ζωὸς ἐών; χαλεπὸν δὲ τάδε ζωοῖσιν ὁρᾶσθαι.  </p>
        <p><a>11.157</a>  μέσσῳ γὰρ μεγάλοι ποταμοὶ καὶ δεινὰ ῥέεθρα,  </p>
        <p><a>11.158</a>  Ὠκεανὸς μὲν πρῶτα, τὸν οὔ πως ἔστι περῆσαι  </p>
        <p><a>11.159</a>  πεζὸν ἐόντ᾽, ἢν μή τις ἔχῃ ἐυεργέα νῆα.  </p>
        <p><a>11.160</a>  ἦ νῦν δὴ Τροίηθεν ἀλώμενος ἐνθάδ᾽ ἱκάνεις  </p>
        <p><a>11.161</a>  νηί τε καὶ ἑτάροισι πολὺν χρόνον; οὐδέ πω ἦλθες  </p>
        <p><a>11.162</a>  εἰς Ἰθάκην, οὐδ᾽ εἶδες ἐνὶ μεγάροισι γυναῖκα;  </p>
        <p><a>11.163</a>  ὣς ἔφατ᾽, αὐτὰρ ἐγώ μιν ἀμειβόμενος προσέειπον:  </p>
        <p><a>11.164</a>  μῆτερ ἐμή, χρειώ με κατήγαγεν εἰς Ἀίδαο  </p>
        <p><a>11.165</a>  ψυχῇ χρησόμενον Θηβαίου Τειρεσίαο:  </p>
        <p><a>11.166</a>  οὐ γάρ πω σχεδὸν ἦλθον Ἀχαιΐδος, οὐδέ πω ἁμῆς  </p>
        <p><a>11.167</a>  γῆς ἐπέβην, ἀλλ᾽ αἰὲν ἔχων ἀλάλημαι ὀιζύν,  </p>
        <p><a>11.168</a>  ἐξ οὗ τὰ πρώτισθ᾽ ἑπόμην Ἀγαμέμνονι δίῳ  </p>
        <p><a>11.169</a>  Ἴλιον εἰς ἐύπωλον, ἵνα Τρώεσσι μαχοίμην.  </p>
        <p><a>11.170</a>  ἀλλ᾽ ἄγε μοι τόδε εἰπὲ καὶ ἀτρεκέως κατάλεξον:  </p>
        <p><a>11.171</a>  τίς νύ σε κὴρ ἐδάμασσε τανηλεγέος θανάτοιο;  </p>
        <p><a>11.172</a>  ἦ δολιχὴ νοῦσος, ἦ Ἄρτεμις ἰοχέαιρα  </p>
        <p><a>11.173</a>  οἷς ἀγανοῖς βελέεσσιν ἐποιχομένη κατέπεφνεν;  </p>
        <p><a>11.174</a>  εἰπὲ δέ μοι πατρός τε καὶ υἱέος, ὃν κατέλειπον,  </p>
        <p><a>11.175</a>  ἢ ἔτι πὰρ κείνοισιν ἐμὸν γέρας, ἦέ τις ἤδη  </p>
        <p><a>11.176</a>  ἀνδρῶν ἄλλος ἔχει, ἐμὲ δ᾽ οὐκέτι φασὶ νέεσθαι.  </p>
        <p><a>11.177</a>  εἰπὲ δέ μοι μνηστῆς ἀλόχου βουλήν τε νόον τε,  </p>
        <p><a>11.178</a>  ἠὲ μένει παρὰ παιδὶ καὶ ἔμπεδα πάντα φυλάσσει  </p>
        <p><a>11.179</a>  ἦ ἤδη μιν ἔγημεν Ἀχαιῶν ὅς τις ἄριστος.  </p>
        <p><a>11.180</a>  ὣς ἐφάμην, ἡ δ᾽ αὐτίκ᾽ ἀμείβετο πότνια μήτηρ:  </p>
        <p><a>11.181</a>  καὶ λίην κείνη γε μένει τετληότι θυμῷ  </p>
        <p><a>11.182</a>  σοῖσιν ἐνὶ μεγάροισιν: ὀιζυραὶ δέ οἱ αἰεὶ  </p>
        <p><a>11.183</a>  φθίνουσιν νύκτες τε καὶ ἤματα δάκρυ χεούσῃ.  </p>
        <p><a>11.184</a>  σὸν δ᾽ οὔ πώ τις ἔχει καλὸν γέρας, ἀλλὰ ἕκηλος  </p>
        <p><a>11.185</a>  Τηλέμαχος τεμένεα νέμεται καὶ δαῖτας ἐίσας  </p>
        <p><a>11.186</a>  δαίνυται, ἃς ἐπέοικε δικασπόλον ἄνδρ᾽ ἀλεγύνειν:  </p>
        <p><a>11.187</a>  πάντες γὰρ καλέουσι. πατὴρ δὲ σὸς αὐτόθι μίμνει  </p>
        <p><a>11.188</a>  ἀγρῷ, οὐδὲ πόλινδε κατέρχεται. οὐδέ οἱ εὐναὶ  </p>
        <p><a>11.189</a>  δέμνια καὶ χλαῖναι καὶ ῥήγεα σιγαλόεντα,  </p>
        <p><a>11.190</a>  ἀλλ᾽ ὅ γε χεῖμα μὲν εὕδει ὅθι δμῶες ἐνὶ οἴκῳ,  </p>
        <p><a>11.191</a>  ἐν κόνι ἄγχι πυρός, κακὰ δὲ χροῒ εἵματα εἷται:  </p>
        <p><a>11.192</a>  αὐτὰρ ἐπὴν ἔλθῃσι θέρος τεθαλυῖά τ᾽ ὀπώρη,  </p>
        <p><a>11.193</a>  πάντῃ οἱ κατὰ γουνὸν ἀλωῆς οἰνοπέδοιο  </p>
        <p><a>11.194</a>  φύλλων κεκλιμένων χθαμαλαὶ βεβλήαται εὐναί.  </p>
        <p><a>11.195</a>  ἔνθ᾽ ὅ γε κεῖτ᾽ ἀχέων, μέγα δὲ φρεσὶ πένθος ἀέξει  </p>
        <p><a>11.196</a>  σὸν νόστον ποθέων, χαλεπὸν δ᾽ ἐπὶ γῆρας ἱκάνει.  </p>
        <p><a>11.197</a>  οὕτω γὰρ καὶ ἐγὼν ὀλόμην καὶ πότμον ἐπέσπον:  </p>
        <p><a>11.198</a>  οὔτ᾽ ἐμέ γ᾽ ἐν μεγάροισιν ἐύσκοπος ἰοχέαιρα  </p>
        <p><a>11.199</a>  οἷς ἀγανοῖς βελέεσσιν ἐποιχομένη κατέπεφνεν,  </p>
        <p><a>11.200</a>  οὔτε τις οὖν μοι νοῦσος ἐπήλυθεν, ἥ τε μάλιστα  </p>
        <p><a>11.201</a>  τηκεδόνι στυγερῇ μελέων ἐξείλετο θυμόν:  </p>
        <p><a>11.202</a>  ἀλλά με σός τε πόθος σά τε μήδεα, φαίδιμ᾽ Ὀδυσσεῦ,  </p>
        <p><a>11.203</a>  σή τ᾽ ἀγανοφροσύνη μελιηδέα θυμὸν ἀπηύρα.  </p>
        <p><a>11.204</a>  ὣς ἔφατ᾽, αὐτὰρ ἐγώ γ᾽ ἔθελον φρεσὶ μερμηρίξας  </p>
        <p><a>11.205</a>  μητρὸς ἐμῆς ψυχὴν ἑλέειν κατατεθνηυίης.  </p>
        <p><a>11.206</a>  τρὶς μὲν ἐφωρμήθην, ἑλέειν τέ με θυμὸς ἀνώγει,  </p>
        <p><a>11.207</a>  τρὶς δέ μοι ἐκ χειρῶν σκιῇ εἴκελον ἢ καὶ ὀνείρῳ  </p>
        <p><a>11.208</a>  ἔπτατ᾽. ἐμοὶ δ᾽ ἄχος ὀξὺ γενέσκετο κηρόθι μᾶλλον,  </p>
        <p><a>11.209</a>  καί μιν φωνήσας ἔπεα πτερόεντα προσηύδων:  </p>
        <p><a>11.210</a>  μῆτερ ἐμή, τί νύ μ᾽ οὐ μίμνεις ἑλέειν μεμαῶτα,  </p>
        <p><a>11.211</a>  ὄφρα καὶ εἰν Ἀίδαο φίλας περὶ χεῖρε βαλόντε  </p>
        <p><a>11.212</a>  ἀμφοτέρω κρυεροῖο τεταρπώμεσθα γόοιο;  </p>
        <p><a>11.213</a>  ἦ τί μοι εἴδωλον τόδ᾽ ἀγαυὴ Περσεφόνεια  </p>
        <p><a>11.214</a>  ὤτρυν᾽, ὄφρ᾽ ἔτι μᾶλλον ὀδυρόμενος στεναχίζω;  </p>
        <p><a>11.215</a>  ὣς ἐφάμην, ἡ δ᾽ αὐτίκ᾽ ἀμείβετο πότνια μήτηρ:  </p>
        <p><a>11.216</a>  ὤ μοι, τέκνον ἐμόν, περὶ πάντων κάμμορε φωτῶν,  </p>
        <p><a>11.217</a>  οὔ τί σε Περσεφόνεια Διὸς θυγάτηρ ἀπαφίσκει,  </p>
        <p><a>11.218</a>  ἀλλ᾽ αὕτη δίκη ἐστὶ βροτῶν, ὅτε τίς κε θάνῃσιν:  </p>
        <p><a>11.219</a>  οὐ γὰρ ἔτι σάρκας τε καὶ ὀστέα ἶνες ἔχουσιν,  </p>
        <p><a>11.220</a>  ἀλλὰ τὰ μέν τε πυρὸς κρατερὸν μένος αἰθομένοιο  </p>
        <p><a>11.221</a>  δαμνᾷ, ἐπεί κε πρῶτα λίπῃ λεύκ᾽ ὀστέα θυμός,  </p>
        <p><a>11.222</a>  ψυχὴ δ᾽ ἠύτ᾽ ὄνειρος ἀποπταμένη πεπότηται.  </p>
        <p><a>11.223</a>  ἀλλὰ φόωσδε τάχιστα λιλαίεο: ταῦτα δὲ πάντα  </p>
        <p><a>11.224</a>  ἴσθ᾽, ἵνα καὶ μετόπισθε τεῇ εἴπῃσθα γυναικί.  </p>
        <p><a>11.225</a>  νῶι μὲν ὣς ἐπέεσσιν ἀμειβόμεθ᾽, αἱ δὲ γυναῖκες  </p>
        <p><a>11.226</a>  ἤλυθον, ὤτρυνεν γὰρ ἀγαυὴ Περσεφόνεια,  </p>
        <p><a>11.227</a>  ὅσσαι ἀριστήων ἄλοχοι ἔσαν ἠδὲ θύγατρες.  </p>
        <p><a>11.228</a>  αἱ δ᾽ ἀμφ᾽ αἷμα κελαινὸν ἀολλέες ἠγερέθοντο,  </p>
        <p><a>11.229</a>  αὐτὰρ ἐγὼ βούλευον ὅπως ἐρέοιμι ἑκάστην.  </p>
        <p><a>11.230</a>  ἥδε δέ μοι κατὰ θυμὸν ἀρίστη φαίνετο βουλή:  </p>
        <p><a>11.231</a>  σπασσάμενος τανύηκες ἄορ παχέος παρὰ μηροῦ  </p>
        <p><a>11.232</a>  οὐκ εἴων πίνειν ἅμα πάσας αἷμα κελαινόν.  </p>
        <p><a>11.233</a>  αἱ δὲ προμνηστῖναι ἐπήισαν, ἠδὲ ἑκάστη  </p>
        <p><a>11.234</a>  ὃν γόνον ἐξαγόρευεν: ἐγὼ δ᾽ ἐρέεινον ἁπάσας.  </p>
        <p><a>11.235</a>  ἔνθ᾽ ἦ τοι πρώτην Τυρὼ ἴδον εὐπατέρειαν,  </p>
        <p><a>11.236</a>  ἣ φάτο Σαλμωνῆος ἀμύμονος ἔκγονος εἶναι,  </p>
        <p><a>11.237</a>  φῆ δὲ Κρηθῆος γυνὴ ἔμμεναι Αἰολίδαο:  </p>
        <p><a>11.238</a>  ἣ ποταμοῦ ἠράσσατ᾽ Ἐνιπῆος θείοιο,  </p>
        <p><a>11.239</a>  ὃς πολὺ κάλλιστος ποταμῶν ἐπὶ γαῖαν ἵησι,  </p>
        <p><a>11.240</a>  καί ῥ᾽ ἐπ᾽ Ἐνιπῆος πωλέσκετο καλὰ ῥέεθρα.  </p>
        <p><a>11.241</a>  τῷ δ᾽ ἄρα εἰσάμενος γαιήοχος ἐννοσίγαιος  </p>
        <p><a>11.242</a>  ἐν προχοῇς ποταμοῦ παρελέξατο δινήεντος:  </p>
        <p><a>11.243</a>  πορφύρεον δ᾽ ἄρα κῦμα περιστάθη, οὔρεϊ ἶσον,  </p>
        <p><a>11.244</a>  κυρτωθέν, κρύψεν δὲ θεὸν θνητήν τε γυναῖκα.  </p>
        <p><a>11.245</a>  λῦσε δὲ παρθενίην ζώνην, κατὰ δ᾽ ὕπνον ἔχευεν.  </p>
        <p><a>11.246</a>  αὐτὰρ ἐπεί ῥ᾽ ἐτέλεσσε θεὸς φιλοτήσια ἔργα,  </p>
        <p><a>11.247</a>  ἔν τ᾽ ἄρα οἱ φῦ χειρί, ἔπος τ᾽ ἔφατ᾽ ἔκ τ᾽ ὀνόμαζε:  </p>
        <p><a>11.248</a>  χαῖρε, γύναι, φιλότητι: περιπλομένου δ᾽ ἐνιαυτοῦ  </p>
        <p><a>11.249</a>  τέξεις ἀγλαὰ τέκνα, ἐπεὶ οὐκ ἀποφώλιοι εὐναὶ  </p>
        <p><a>11.250</a>  ἀθανάτων: σὺ δὲ τοὺς κομέειν ἀτιταλλέμεναί τε.  </p>
        <p><a>11.251</a>  νῦν δ᾽ ἔρχευ πρὸς δῶμα, καὶ ἴσχεο μηδ᾽ ὀνομήνῃς:  </p>
        <p><a>11.252</a>  αὐτὰρ ἐγώ τοί εἰμι Ποσειδάων ἐνοσίχθων.  </p>
        <p><a>11.253</a>  ὣς εἰπὼν ὑπὸ πόντον ἐδύσετο κυμαίνοντα.  </p>
        <p><a>11.254</a>  ἡ δ᾽ ὑποκυσαμένη Πελίην τέκε καὶ Νηλῆα,  </p>
        <p><a>11.255</a>  τὼ κρατερὼ θεράποντε Διὸς μεγάλοιο γενέσθην  </p>
        <p><a>11.256</a>  ἀμφοτέρω: Πελίης μὲν ἐν εὐρυχόρῳ Ἰαωλκῷ  </p>
        <p><a>11.257</a>  ναῖε πολύρρηνος, ὁ δ᾽ ἄρ᾽ ἐν Πύλῳ ἠμαθόεντι.  </p>
        <p><a>11.258</a>  τοὺς δ᾽ ἑτέρους Κρηθῆι τέκεν βασίλεια γυναικῶν,  </p>
        <p><a>11.259</a>  Αἴσονά τ᾽ ἠδὲ Φέρητ᾽ Ἀμυθάονά θ᾽ ἱππιοχάρμην.  </p>
        <p><a>11.260</a>  τὴν δὲ μετ᾽ Ἀντιόπην ἴδον, Ἀσωποῖο θύγατρα,  </p>
        <p><a>11.261</a>  ἣ δὴ καὶ Διὸς εὔχετ᾽ ἐν ἀγκοίνῃσιν ἰαῦσαι,  </p>
        <p><a>11.262</a>  καί ῥ᾽ ἔτεκεν δύο παῖδ᾽, Ἀμφίονά τε Ζῆθόν τε,  </p>
        <p><a>11.263</a>  οἳ πρῶτοι Θήβης ἕδος ἔκτισαν ἑπταπύλοιο,  </p>
        <p><a>11.264</a>  πύργωσάν τ᾽, ἐπεὶ οὐ μὲν ἀπύργωτόν γ᾽ ἐδύναντο  </p>
        <p><a>11.265</a>  ναιέμεν εὐρύχορον Θήβην, κρατερώ περ ἐόντε.  </p>
        <p><a>11.266</a>  τὴν δὲ μετ᾽ Ἀλκμήνην ἴδον, Ἀμφιτρύωνος ἄκοιτιν,  </p>
        <p><a>11.267</a>  ἥ ῥ᾽ Ἡρακλῆα θρασυμέμνονα θυμολέοντα  </p>
        <p><a>11.268</a>  γείνατ᾽ ἐν ἀγκοίνῃσι Διὸς μεγάλοιο μιγεῖσα:  </p>
        <p><a>11.269</a>  καὶ Μεγάρην, Κρείοντος ὑπερθύμοιο θύγατρα,  </p>
        <p><a>11.270</a>  τὴν ἔχεν Ἀμφιτρύωνος υἱὸς μένος αἰὲν ἀτειρής.  </p>
        <p><a>11.271</a>  μητέρα τ᾽ Οἰδιπόδαο ἴδον, καλὴν Ἐπικάστην,  </p>
        <p><a>11.272</a>  ἣ μέγα ἔργον ἔρεξεν ἀιδρείῃσι νόοιο  </p>
        <p><a>11.273</a>  γημαμένη ᾧ υἷι: ὁ δ᾽ ὃν πατέρ᾽ ἐξεναρίξας  </p>
        <p><a>11.274</a>  γῆμεν: ἄφαρ δ᾽ ἀνάπυστα θεοὶ θέσαν ἀνθρώποισιν.  </p>
        <p><a>11.275</a>  ἀλλ᾽ ὁ μὲν ἐν Θήβῃ πολυηράτῳ ἄλγεα πάσχων  </p>
        <p><a>11.276</a>  Καδμείων ἤνασσε θεῶν ὀλοὰς διὰ βουλάς:  </p>
        <p><a>11.277</a>  ἡ δ᾽ ἔβη εἰς Ἀίδαο πυλάρταο κρατεροῖο,  </p>
        <p><a>11.278</a>  ἁψαμένη βρόχον αἰπὺν ἀφ᾽ ὑψηλοῖο μελάθρου,  </p>
        <p><a>11.279</a>  ᾧ ἄχεϊ σχομένη: τῷ δ᾽ ἄλγεα κάλλιπ᾽ ὀπίσσω  </p>
        <p><a>11.280</a>  πολλὰ μάλ᾽, ὅσσα τε μητρὸς Ἐρινύες ἐκτελέουσιν.  </p>
        <p><a>11.281</a>  καὶ Χλῶριν εἶδον περικαλλέα, τήν ποτε Νηλεὺς  </p>
        <p><a>11.282</a>  γῆμεν ἑὸν διὰ κάλλος, ἐπεὶ πόρε μυρία ἕδνα,  </p>
        <p><a>11.283</a>  ὁπλοτάτην κούρην Ἀμφίονος Ἰασίδαο,  </p>
        <p><a>11.284</a>  ὅς ποτ᾽ ἐν Ὀρχομενῷ Μινυείῳ ἶφι ἄνασσεν:  </p>
        <p><a>11.285</a>  ἡ δὲ Πύλου βασίλευε, τέκεν δέ οἱ ἀγλαὰ τέκνα,  </p>
        <p><a>11.286</a>  Νέστορά τε Χρόνιον τε Περικλύμενόν τ᾽ ἀγέρωχον.  </p>
        <p><a>11.287</a>  τοῖσι δ᾽ ἐπ᾽ ἰφθίμην Πηρὼ τέκε, θαῦμα βροτοῖσι,  </p>
        <p><a>11.288</a>  τὴν πάντες μνώοντο περικτίται: οὐδ᾽ ἄρα Νηλεὺς  </p>
        <p><a>11.289</a>  τῷ ἐδίδου ὃς μὴ ἕλικας βόας εὐρυμετώπους  </p>
        <p><a>11.290</a>  ἐκ Φυλάκης ἐλάσειε βίης Ἰφικληείης  </p>
        <p><a>11.291</a>  ἀργαλέας: τὰς δ᾽ οἶος ὑπέσχετο μάντις ἀμύμων  </p>
        <p><a>11.292</a>  ἐξελάαν: χαλεπὴ δὲ θεοῦ κατὰ μοῖρα πέδησε,  </p>
        <p><a>11.293</a>  δεσμοί τ᾽ ἀργαλέοι καὶ βουκόλοι ἀγροιῶται.  </p>
        <p><a>11.294</a>  ἀλλ᾽ ὅτε δὴ μῆνές τε καὶ ἡμέραι ἐξετελεῦντο  </p>
        <p><a>11.295</a>  ἂψ περιτελλομένου ἔτεος καὶ ἐπήλυθον ὧραι,  </p>
        <p><a>11.296</a>  καὶ τότε δή μιν ἔλυσε βίη Ἰφικληείη,  </p>
        <p><a>11.297</a>  θέσφατα πάντ᾽ εἰπόντα: Διὸς δ᾽ ἐτελείετο βουλή.  </p>
        <p><a>11.298</a>  καὶ Λήδην εἶδον, τὴν Τυνδαρέου παράκοιτιν,  </p>
        <p><a>11.299</a>  ἥ ῥ᾽ ὑπὸ Τυνδαρέῳ κρατερόφρονε γείνατο παῖδε,  </p>
        <p><a>11.300</a>  Κάστορά θ᾽ ἱππόδαμον καὶ πὺξ ἀγαθὸν Πολυδεύκεα,  </p>
        <p><a>11.301</a>  τοὺς ἄμφω ζωοὺς κατέχει φυσίζοος αἶα:  </p>
        <p><a>11.302</a>  οἳ καὶ νέρθεν γῆς τιμὴν πρὸς Ζηνὸς ἔχοντες  </p>
        <p><a>11.303</a>  ἄλλοτε μὲν ζώουσ᾽ ἑτερήμεροι, ἄλλοτε δ᾽ αὖτε  </p>
        <p><a>11.304</a>  τεθνᾶσιν: τιμὴν δὲ λελόγχασιν ἶσα θεοῖσι.  </p>
        <p><a>11.305</a>  τὴν δὲ μετ᾽ Ἰφιμέδειαν, Ἀλωῆος παράκοιτιν  </p>
        <p><a>11.306</a>  εἴσιδον, ἣ δὴ φάσκε Ποσειδάωνι μιγῆναι,  </p>
        <p><a>11.307</a>  καί ῥ᾽ ἔτεκεν δύο παῖδε, μινυνθαδίω δ᾽ ἐγενέσθην,  </p>
        <p><a>11.308</a>  Ὦτόν τ᾽ ἀντίθεον τηλεκλειτόν τ᾽ Ἐφιάλτην,  </p>
        <p><a>11.309</a>  οὓς δὴ μηκίστους θρέψε ζείδωρος ἄρουρα  </p>
        <p><a>11.310</a>  καὶ πολὺ καλλίστους μετά γε κλυτὸν Ὠρίωνα:  </p>
        <p><a>11.311</a>  ἐννέωροι γὰρ τοί γε καὶ ἐννεαπήχεες ἦσαν  </p>
        <p><a>11.312</a>  εὖρος, ἀτὰρ μῆκός γε γενέσθην ἐννεόργυιοι.  </p>
        <p><a>11.313</a>  οἵ ῥα καὶ ἀθανάτοισιν ἀπειλήτην ἐν Ὀλύμπῳ  </p>
        <p><a>11.314</a>  φυλόπιδα στήσειν πολυάικος πολέμοιο.  </p>
        <p><a>11.315</a>  Ὄσσαν ἐπ᾽ Οὐλύμπῳ μέμασαν θέμεν, αὐτὰρ ἐπ᾽ Ὄσσῃ  </p>
        <p><a>11.316</a>  Πήλιον εἰνοσίφυλλον, ἵν᾽ οὐρανὸς ἀμβατὸς εἴη.  </p>
        <p><a>11.317</a>  καί νύ κεν ἐξετέλεσσαν, εἰ ἥβης μέτρον ἵκοντο:  </p>
        <p><a>11.318</a>  ἀλλ᾽ ὄλεσεν Διὸς υἱός, ὃν ἠύκομος τέκε Λητώ,  </p>
        <p><a>11.319</a>  ἀμφοτέρω, πρίν σφωιν ὑπὸ κροτάφοισιν ἰούλους  </p>
        <p><a>11.320</a>  ἀνθῆσαι πυκάσαι τε γένυς ἐυανθέι λάχνῃ.  </p>
        <p><a>11.321</a>  Φαίδρην τε Πρόκριν τε ἴδον καλήν τ᾽ Ἀριάδνην,  </p>
        <p><a>11.322</a>  κούρην Μίνωος ὀλοόφρονος, ἥν ποτε Θησεὺς  </p>
        <p><a>11.323</a>  ἐκ Κρήτης ἐς γουνὸν Ἀθηνάων ἱεράων  </p>
        <p><a>11.324</a>  ἦγε μέν, οὐδ᾽ ἀπόνητο: πάρος δέ μιν Ἄρτεμις ἔκτα  </p>
        <p><a>11.325</a>  Δίῃ ἐν ἀμφιρύτῃ Διονύσου μαρτυρίῃσιν.  </p>
        <p><a>11.326</a>  Μαῖράν τε Κλυμένην τε ἴδον στυγερήν τ᾽ Ἐριφύλην,  </p>
        <p><a>11.327</a>  ἣ χρυσὸν φίλου ἀνδρὸς ἐδέξατο τιμήεντα.  </p>
        <p><a>11.328</a>  πάσας δ᾽ οὐκ ἂν ἐγὼ μυθήσομαι οὐδ᾽ ὀνομήνω,  </p>
        <p><a>11.329</a>  ὅσσας ἡρώων ἀλόχους ἴδον ἠδὲ θύγατρας:  </p>
        <p><a>11.330</a>  πρὶν γάρ κεν καὶ νὺξ φθῖτ᾽ ἄμβροτος.  ἀλλὰ καὶ ὥρη  </p>
        <p><a>11.331</a>  εὕδειν, ἢ ἐπὶ νῆα θοὴν ἐλθόντ᾽ ἐς ἑταίρους  </p>
        <p><a>11.332</a>  ἢ αὐτοῦ: πομπὴ δὲ θεοῖς ὑμῖν τε μελήσει.  </p>
        <p><a>11.333</a>  ὣς ἔφαθ᾽, οἱ δ᾽ ἄρα πάντες ἀκὴν ἐγένοντο σιωπῇ,  </p>
        <p><a>11.334</a>  κηληθμῷ δ᾽ ἔσχοντο κατὰ μέγαρα σκιόεντα.  </p>
        <p><a>11.335</a>  τοῖσιν δ᾽ Ἀρήτη λευκώλενος ἤρχετο μύθων.  </p>
        <p><a>11.336</a>  Φαίηκες, πῶς ὔμμιν ἀνὴρ ὅδε φαίνεται εἶναι  </p>
        <p><a>11.337</a>  εἶδός τε μέγεθός τε ἰδὲ φρένας ἔνδον ἐίσας;  </p>
        <p><a>11.338</a>  ξεῖνος δ᾽ αὖτ᾽ ἐμός ἐστιν, ἕκαστος δ᾽ ἔμμορε τιμῆς:  </p>
        <p><a>11.339</a>  τῷ μὴ ἐπειγόμενοι ἀποπέμπετε, μηδὲ τὰ δῶρα  </p>
        <p><a>11.340</a>  οὕτω χρηίζοντι κολούετε: πολλὰ γὰρ ὑμῖν  </p>
        <p><a>11.341</a>  κτήματ᾽ ἐνὶ μεγάροισι θεῶν ἰότητι κέονται.  </p>
        <p><a>11.342</a>  τοῖσι δὲ καὶ μετέειπε γέρων ἥρως Ἐχένηος,  </p>
        <p><a>11.343</a>  ὃς δὴ Φαιήκων ἀνδρῶν προγενέστερος ἦεν:  </p>
        <p><a>11.344</a>  ὦ φίλοι, οὐ μὰν ἧμιν ἀπὸ σκοποῦ οὐδ᾽ ἀπὸ δόξης  </p>
        <p><a>11.345</a>  μυθεῖται βασίλεια περίφρων: ἀλλὰ πίθεσθε.  </p>
        <p><a>11.346</a>  Ἀλκινόου δ᾽ ἐκ τοῦδ᾽ ἔχεται ἔργον τε ἔπος τε.  </p>
        <p><a>11.347</a>  τὸν δ᾽ αὖτ᾽ Ἀλκίνοος ἀπαμείβετο φώνησέν τε:  </p>
        <p><a>11.348</a>  τοῦτο μὲν οὕτω δὴ ἔσται ἔπος, αἴ κεν ἐγώ γε  </p>
        <p><a>11.349</a>  ζωὸς Φαιήκεσσι φιληρέτμοισιν ἀνάσσω:  </p>
        <p><a>11.350</a>  ξεῖνος δὲ τλήτω μάλα περ νόστοιο χατίζων  </p>
        <p><a>11.351</a>  ἔμπης οὖν ἐπιμεῖναι ἐς αὔριον, εἰς ὅ κε πᾶσαν  </p>
        <p><a>11.352</a>  δωτίνην τελέσω: πομπὴ δ᾽ ἄνδρεσσι μελήσει  </p>
        <p><a>11.353</a>  πᾶσι, μάλιστα δ᾽ ἐμοί: τοῦ γὰρ κράτος ἔστ᾽ ἐνὶ δήμῳ.  </p>
        <p><a>11.354</a>  τὸν δ᾽ ἀπαμειβόμενος προσέφη πολύμητις Ὀδυσσεύς:  </p>
        <p><a>11.355</a>  Ἀλκίνοε κρεῖον, πάντων ἀριδείκετε λαῶν,  </p>
        <p><a>11.356</a>  εἴ με καὶ εἰς ἐνιαυτὸν ἀνώγοιτ᾽ αὐτόθι μίμνειν,  </p>
        <p><a>11.357</a>  πομπὴν δ᾽ ὀτρύνοιτε καὶ ἀγλαὰ δῶρα διδοῖτε,  </p>
        <p><a>11.358</a>  καὶ κε τὸ βουλοίμην, καί κεν πολὺ κέρδιον εἴη,  </p>
        <p><a>11.359</a>  πλειοτέρῃ σὺν χειρὶ φίλην ἐς πατρίδ᾽ ἱκέσθαι:  </p>
        <p><a>11.360</a>  καί κ᾽ αἰδοιότερος καὶ φίλτερος ἀνδράσιν εἴην  </p>
        <p><a>11.361</a>  πᾶσιν, ὅσοι μ᾽ Ἰθάκηνδε ἰδοίατο νοστήσαντα.  </p>
        <p><a>11.362</a>  τὸν δ᾽ αὖτ᾽ Ἀλκίνοος ἀπαμείβετο φώνησέν τε:  </p>
        <p><a>11.363</a>  ὦ Ὀδυσεῦ, τὸ μὲν οὔ τί σ᾽ ἐίσκομεν εἰσορόωντες,  </p>
        <p><a>11.364</a>  ἠπεροπῆά τ᾽ ἔμεν καὶ ἐπίκλοπον, οἷά τε πολλοὺς  </p>
        <p><a>11.365</a>  βόσκει γαῖα μέλαινα πολυσπερέας ἀνθρώπους,  </p>
        <p><a>11.366</a>  ψεύδεά τ᾽ ἀρτύνοντας ὅθεν κέ τις οὐδὲ ἴδοιτο:  </p>
        <p><a>11.367</a>  σοὶ δ᾽ ἔπι μὲν μορφὴ ἐπέων, ἔνι δὲ φρένες ἐσθλαί.  </p>
        <p><a>11.368</a>  μῦθον δ᾽ ὡς ὅτ᾽ ἀοιδὸς ἐπισταμένως κατέλεξας,  </p>
        <p><a>11.369</a>  πάντων τ᾽ Ἀργείων σέο τ᾽ αὐτοῦ κήδεα λυγρά.  </p>
        <p><a>11.370</a>  ἀλλ᾽ ἄγε μοι τόδε εἰπὲ καὶ ἀτρεκέως κατάλεξον,  </p>
        <p><a>11.371</a>  εἴ τινας ἀντιθέων ἑτάρων ἴδες, οἵ τοι ἅμ᾽ αὐτῷ  </p>
        <p><a>11.372</a>  Ἴλιον εἰς ἅμ᾽ ἕποντο καὶ αὐτοῦ πότμον ἐπέσπον.  </p>
        <p><a>11.373</a>  νὺξ δ᾽ ἥδε μάλα μακρή, ἀθέσφατος: οὐδέ πω ὥρη  </p>
        <p><a>11.374</a>  εὕδειν ἐν μεγάρῳ, σὺ δέ μοι λέγε θέσκελα ἔργα.  </p>
        <p><a>11.375</a>  καί κεν ἐς ἠῶ δῖαν ἀνασχοίμην, ὅτε μοι σὺ  </p>
        <p><a>11.376</a>  τλαίης ἐν μεγάρῳ τὰ σὰ κήδεα μυθήσασθαι.  </p>
        <p><a>11.377</a>  τὸν δ᾽ ἀπαμειβόμενος προσέφη πολύμητις Ὀδυσσεύς:  </p>
        <p><a>11.378</a>  Ἀλκίνοε κρεῖον, πάντων ἀριδείκετε λαῶν,  </p>
        <p><a>11.379</a>  ὥρη μὲν πολέων μύθων, ὥρη δὲ καὶ ὕπνου:  </p>
        <p><a>11.380</a>  εἰ δ᾽ ἔτ᾽ ἀκουέμεναί γε λιλαίεαι, οὐκ ἂν ἐγώ γε  </p>
        <p><a>11.381</a>  τούτων σοι φθονέοιμι καὶ οἰκτρότερ᾽ ἄλλ᾽ ἀγορεύειν,  </p>
        <p><a>11.382</a>  κήδε᾽ ἐμῶν ἑτάρων, οἳ δὴ μετόπισθεν ὄλοντο,  </p>
        <p><a>11.383</a>  οἳ Τρώων μὲν ὑπεξέφυγον στονόεσσαν ἀυτήν,  </p>
        <p><a>11.384</a>  ἐν νόστῳ δ᾽ ἀπόλοντο κακῆς ἰότητι γυναικός.  </p>
        <p><a>11.385</a>  αὐτὰρ ἐπεὶ ψυχὰς μὲν ἀπεσκέδασ᾽ ἄλλυδις ἄλλῃ  </p>
        <p><a>11.386</a>  ἁγνὴ Περσεφόνεια γυναικῶν θηλυτεράων,  </p>
        <p><a>11.387</a>  ἦλθε δ᾽ ἐπὶ ψυχὴ Ἀγαμέμνονος Ἀτρεΐδαο  </p>
        <p><a>11.388</a>  ἀχνυμένη: περὶ δ᾽ ἄλλαι ἀγηγέραθ᾽, ὅσσοι ἅμ᾽ αὐτῷ  </p>
        <p><a>11.389</a>  οἴκῳ ἐν Αἰγίσθοιο θάνον καὶ πότμον ἐπέσπον.  </p>
        <p><a>11.390</a>  ἔγνω δ᾽ αἶψ᾽ ἔμ᾽ ἐκεῖνος, ἐπεὶ πίεν αἷμα κελαινόν:  </p>
        <p><a>11.391</a>  κλαῖε δ᾽ ὅ γε λιγέως, θαλερὸν κατὰ δάκρυον εἴβων,  </p>
        <p><a>11.392</a>  πιτνὰς εἰς ἐμὲ χεῖρας, ὀρέξασθαι μενεαίνων:  </p>
        <p><a>11.393</a>  ἀλλ᾽ οὐ γάρ οἱ ἔτ᾽ ἦν ἲς ἔμπεδος οὐδέ τι κῖκυς,  </p>
        <p><a>11.394</a>  οἵη περ πάρος ἔσκεν ἐνὶ γναμπτοῖσι μέλεσσι.  </p>
        <p><a>11.395</a>  τὸν μὲν ἐγὼ δάκρυσα ἰδὼν ἐλέησά τε θυμῷ,  </p>
        <p><a>11.396</a>  καί μιν φωνήσας ἔπεα πτερόεντα προσηύδων:  </p>
        <p><a>11.397</a>  Ἀτρεΐδη κύδιστε, ἄναξ ἀνδρῶν Ἀγάμεμνον,  </p>
        <p><a>11.398</a>  τίς νύ σε κὴρ ἐδάμασσε τανηλεγέος θανάτοιο;  </p>
        <p><a>11.399</a>  ἦε σέ γ᾽ ἐν νήεσσι Ποσειδάων ἐδάμασσεν  </p>
        <p><a>11.400</a>  ὄρσας ἀργαλέων ἀνέμων ἀμέγαρτον ἀυτμήν;  </p>
        <p><a>11.401</a>  ἦέ σ᾽ ἀνάρσιοι ἄνδρες ἐδηλήσαντ᾽ ἐπὶ χέρσου  </p>
        <p><a>11.402</a>  βοῦς περιταμνόμενον ἠδ᾽ οἰῶν πώεα καλά,  </p>
        <p><a>11.403</a>  ἠὲ περὶ πτόλιος μαχεούμενον ἠδὲ γυναικῶν;  </p>
        <p><a>11.404</a>  ὣς ἐφάμην, ὁ δέ μ᾽ αὐτίκ᾽ ἀμειβόμενος προσέειπε:  </p>
        <p><a>11.405</a>  διογενὲς Λαερτιάδη, πολυμήχαν᾽ Ὀδυσσεῦ,  </p>
        <p><a>11.406</a>  οὔτ᾽ ἐμέ γ᾽ ἐν νήεσσι Ποσειδάων ἐδάμασσεν  </p>
        <p><a>11.407</a>  ὄρσας ἀργαλέων ἀνέμων ἀμέγαρτον ἀυτμήν,  </p>
        <p><a>11.408</a>  οὔτε μ᾽ ἀνάρσιοι ἄνδρες ἐδηλήσαντ᾽ ἐπὶ χέρσου,  </p>
        <p><a>11.409</a>  ἀλλά μοι Αἴγισθος τεύξας θάνατόν τε μόρον τε  </p>
        <p><a>11.410</a>  ἔκτα σὺν οὐλομένῃ ἀλόχῳ, οἶκόνδε καλέσσας,  </p>
        <p><a>11.411</a>  δειπνίσσας, ὥς τίς τε κατέκτανε βοῦν ἐπὶ φάτνῃ.  </p>
        <p><a>11.412</a>  ὣς θάνον οἰκτίστῳ θανάτῳ: περὶ δ᾽ ἄλλοι ἑταῖροι  </p>
        <p><a>11.413</a>  νωλεμέως κτείνοντο σύες ὣς ἀργιόδοντες,  </p>
        <p><a>11.414</a>  οἵ ῥά τ᾽ ἐν ἀφνειοῦ ἀνδρὸς μέγα δυναμένοιο  </p>
        <p><a>11.415</a>  ἢ γάμῳ ἢ ἐράνῳ ἢ εἰλαπίνῃ τεθαλυίῃ.  </p>
        <p><a>11.416</a>  ἤδη μὲν πολέων φόνῳ ἀνδρῶν ἀντεβόλησας,  </p>
        <p><a>11.417</a>  μουνὰξ κτεινομένων καὶ ἐνὶ κρατερῇ ὑσμίνῃ:  </p>
        <p><a>11.418</a>  ἀλλά κε κεῖνα μάλιστα ἰδὼν ὀλοφύραο θυμῷ,  </p>
        <p><a>11.419</a>  ὡς ἀμφὶ κρητῆρα τραπέζας τε πληθούσας  </p>
        <p><a>11.420</a>  κείμεθ᾽ ἐνὶ μεγάρῳ, δάπεδον δ᾽ ἅπαν αἵματι θῦεν.  </p>
        <p><a>11.421</a>  οἰκτροτάτην δ᾽ ἤκουσα ὄπα Πριάμοιο θυγατρός,  </p>
        <p><a>11.422</a>  Κασσάνδρης, τὴν κτεῖνε Κλυταιμνήστρη δολόμητις  </p>
        <p><a>11.423</a>  ἀμφ᾽ ἐμοί, αὐτὰρ ἐγὼ ποτὶ γαίῃ χεῖρας ἀείρων  </p>
        <p><a>11.424</a>  βάλλον ἀποθνήσκων περὶ φασγάνῳ: ἡ δὲ κυνῶπις  </p>
        <p><a>11.425</a>  νοσφίσατ᾽, οὐδέ μοι ἔτλη ἰόντι περ εἰς Ἀίδαο  </p>
        <p><a>11.426</a>  χερσὶ κατ᾽ ὀφθαλμοὺς ἑλέειν σύν τε στόμ᾽ ἐρεῖσαι.  </p>
        <p><a>11.427</a>  ὣς οὐκ αἰνότερον καὶ κύντερον ἄλλο γυναικός,  </p>
        <p><a>11.428</a>  ἥ τις δὴ τοιαῦτα μετὰ φρεσὶν ἔργα βάληται:  </p>
        <p><a>11.429</a>  οἷον δὴ καὶ κείνη ἐμήσατο ἔργον ἀεικές,  </p>
        <p><a>11.430</a>  κουριδίῳ τεύξασα πόσει φόνον.  ἦ τοι ἔφην γε  </p>
        <p><a>11.431</a>  ἀσπάσιος παίδεσσιν ἰδὲ δμώεσσιν ἐμοῖσιν  </p>
        <p><a>11.432</a>  οἴκαδ᾽ ἐλεύσεσθαι: ἡ δ᾽ ἔξοχα λυγρὰ ἰδυῖα  </p>
        <p><a>11.433</a>  οἷ τε κατ᾽ αἶσχος ἔχευε καὶ ἐσσομένῃσιν ὀπίσσω  </p>
        <p><a>11.434</a>  θηλυτέρῃσι γυναιξί, καὶ ἥ κ᾽ ἐυεργὸς ἔῃσιν.  </p>
        <p><a>11.435</a>  ὣς ἔφατ᾽, αὐτὰρ ἐγώ μιν ἀμειβόμενος προσέειπον:  </p>
        <p><a>11.436</a>  ὢ πόποι, ἦ μάλα δὴ γόνον Ἀτρέος εὐρύοπα Ζεὺς  </p>
        <p><a>11.437</a>  ἐκπάγλως ἤχθηρε γυναικείας διὰ βουλὰς  </p>
        <p><a>11.438</a>  ἐξ ἀρχῆς: Ἑλένης μὲν ἀπωλόμεθ᾽ εἵνεκα πολλοί,  </p>
        <p><a>11.439</a>  σοὶ δὲ Κλυταιμνήστρη δόλον ἤρτυε τηλόθ᾽ ἐόντι.  </p>
        <p><a>11.440</a>  ὣς ἐφάμην, ὁ δέ μ᾽ αὐτίκ᾽ ἀμειβόμενος προσέειπε:  </p>
        <p><a>11.441</a>  τῷ νῦν μή ποτε καὶ σὺ γυναικί περ ἤπιος εἶναι:  </p>
        <p><a>11.442</a>  μή οἱ μῦθον ἅπαντα πιφαυσκέμεν, ὅν κ᾽ ἐὺ εἰδῇς,  </p>
        <p><a>11.443</a>  ἀλλὰ τὸ μὲν φάσθαι, τὸ δὲ καὶ κεκρυμμένον εἶναι.  </p>
        <p><a>11.444</a>  ἀλλ᾽ οὐ σοί γ᾽, Ὀδυσεῦ, φόνος ἔσσεται ἔκ γε γυναικός:  </p>
        <p><a>11.445</a>  λίην γὰρ πινυτή τε καὶ εὖ φρεσὶ μήδεα οἶδε  </p>
        <p><a>11.446</a>  κούρη Ἰκαρίοιο, περίφρων Πηνελόπεια.  </p>
        <p><a>11.447</a>  ἦ μέν μιν νύμφην γε νέην κατελείπομεν ἡμεῖς  </p>
        <p><a>11.448</a>  ἐρχόμενοι πόλεμόνδε: πάϊς δέ οἱ ἦν ἐπὶ μαζῷ  </p>
        <p><a>11.449</a>  νήπιος, ὅς που νῦν γε μετ᾽ ἀνδρῶν ἵζει ἀριθμῷ,  </p>
        <p><a>11.450</a>  ὄλβιος: ἦ γὰρ τόν γε πατὴρ φίλος ὄψεται ἐλθών,  </p>
        <p><a>11.451</a>  καὶ κεῖνος πατέρα προσπτύξεται, ἣ θέμις ἐστίν.  </p>
        <p><a>11.452</a>  ἡ δ᾽ ἐμὴ οὐδέ περ υἷος ἐνιπλησθῆναι ἄκοιτις  </p>
        <p><a>11.453</a>  ὀφθαλμοῖσιν ἔασε: πάρος δέ με πέφνε καὶ αὐτόν.  </p>
        <p><a>11.454</a>  ἄλλο δέ τοι ἐρέω, σὺ δ᾽ ἐνὶ φρεσὶ βάλλεο σῇσιν:  </p>
        <p><a>11.455</a>  κρύβδην, μηδ᾽ ἀναφανδά, φίλην ἐς πατρίδα γαῖαν  </p>
        <p><a>11.456</a>  νῆα κατισχέμεναι: ἐπεὶ οὐκέτι πιστὰ γυναιξίν.  </p>
        <p><a>11.457</a>  ἀλλ᾽ ἄγε μοι τόδε εἰπὲ καὶ ἀτρεκέως κατάλεξον,  </p>
        <p><a>11.458</a>  εἴ που ἔτι ζώοντος ἀκούετε παιδὸς ἐμοῖο,  </p>
        <p><a>11.459</a>  ἤ που ἐν Ὀρχομενῷ ἢ ἐν Πύλῳ ἠμαθόεντι,  </p>
        <p><a>11.460</a>  ἤ που πὰρ Μενελάῳ ἐνὶ Σπάρτῃ εὐρείῃ:  </p>
        <p><a>11.461</a>  οὐ γάρ πω τέθνηκεν ἐπὶ χθονὶ δῖος Ὀρέστης.  </p>
        <p><a>11.462</a>  ὣς ἔφατ᾽, αὐτὰρ ἐγώ μιν ἀμειβόμενος προσέειπον:  </p>
        <p><a>11.463</a>  Ἀτρεΐδη, τί με ταῦτα διείρεαι; οὐδέ τι οἶδα,  </p>
        <p><a>11.464</a>  ζώει ὅ γ᾽ ἦ τέθνηκε: κακὸν δ᾽ ἀνεμώλια βάζειν.  </p>
        <p><a>11.465</a>  νῶι μὲν ὣς ἐπέεσσιν ἀμειβομένω στυγεροῖσιν  </p>
        <p><a>11.466</a>  ἕσταμεν ἀχνύμενοι θαλερὸν κατὰ δάκρυ χέοντες:  </p>
        <p><a>11.467</a>  ἦλθε δ᾽ ἐπὶ ψυχὴ Πηληϊάδεω Ἀχιλῆος  </p>
        <p><a>11.468</a>  καὶ Πατροκλῆος καὶ ἀμύμονος Ἀντιλόχοιο  </p>
        <p><a>11.469</a>  Αἴαντός θ᾽, ὃς ἄριστος ἔην εἶδός τε δέμας τε  </p>
        <p><a>11.470</a>  τῶν ἄλλων Δαναῶν μετ᾽ ἀμύμονα Πηλεΐωνα.  </p>
        <p><a>11.471</a>  ἔγνω δὲ ψυχή με ποδώκεος Αἰακίδαο  </p>
        <p><a>11.472</a>  καί ῥ᾽ ὀλοφυρομένη ἔπεα πτερόεντα προσηύδα:  </p>
        <p><a>11.473</a>   διογενὲς Λαερτιάδη, πολυμήχαν᾽ Ὀδυσσεῦ,  </p>
        <p><a>11.474</a>  σχέτλιε, τίπτ᾽ ἔτι μεῖζον ἐνὶ φρεσὶ μήσεαι ἔργον;  </p>
        <p><a>11.475</a>  πῶς ἔτλης Ἄϊδόσδε κατελθέμεν, ἔνθα τε νεκροὶ  </p>
        <p><a>11.476</a>  ἀφραδέες ναίουσι, βροτῶν εἴδωλα καμόντων;  </p>
        <p><a>11.477</a>  ὣς ἔφατ᾽, αὐτὰρ ἐγώ μιν ἀμειβόμενος προσέειπον:  </p>
        <p><a>11.478</a>  ὦ Ἀχιλεῦ Πηλῆος υἱέ, μέγα φέρτατ᾽ Ἀχαιῶν,  </p>
        <p><a>11.479</a>  ἦλθον Τειρεσίαο κατὰ χρέος, εἴ τινα βουλὴν  </p>
        <p><a>11.480</a>  εἴποι, ὅπως Ἰθάκην ἐς παιπαλόεσσαν ἱκοίμην:  </p>
        <p><a>11.481</a>  οὐ γάρ πω σχεδὸν ἦλθον Ἀχαιΐδος, οὐδέ πω ἁμῆς  </p>
        <p><a>11.482</a>  γῆς ἐπέβην, ἀλλ᾽ αἰὲν ἔχω κακά. σεῖο δ᾽, Ἀχιλλεῦ,  </p>
        <p><a>11.483</a>  οὔ τις ἀνὴρ προπάροιθε μακάρτατος οὔτ᾽ ἄρ᾽ ὀπίσσω.  </p>
        <p><a>11.484</a>  πρὶν μὲν γάρ σε ζωὸν ἐτίομεν ἶσα θεοῖσιν  </p>
        <p><a>11.485</a>  Ἀργεῖοι, νῦν αὖτε μέγα κρατέεις νεκύεσσιν  </p>
        <p><a>11.486</a>  ἐνθάδ᾽ ἐών: τῷ μή τι θανὼν ἀκαχίζευ, Ἀχιλλεῦ.  </p>
        <p><a>11.487</a>  ὣς ἐφάμην, ὁ δέ μ᾽ αὐτίκ᾽ ἀμειβόμενος προσέειπε:  </p>
        <p><a>11.488</a>  μὴ δή μοι θάνατόν γε παραύδα, φαίδιμ᾽ Ὀδυσσεῦ.  </p>
        <p><a>11.489</a>  βουλοίμην κ᾽ ἐπάρουρος ἐὼν θητευέμεν ἄλλῳ,  </p>
        <p><a>11.490</a>  ἀνδρὶ παρ᾽ ἀκλήρῳ, ᾧ μὴ βίοτος πολὺς εἴη,  </p>
        <p><a>11.491</a>  ἢ πᾶσιν νεκύεσσι καταφθιμένοισιν ἀνάσσειν.  </p>
        <p><a>11.492</a>  ἀλλ᾽ ἄγε μοι τοῦ παιδὸς ἀγαυοῦ μῦθον ἐνίσπες,  </p>
        <p><a>11.493</a>  ἢ ἕπετ᾽ ἐς πόλεμον πρόμος ἔμμεναι, ἦε καὶ οὐκί.  </p>
        <p><a>11.494</a>  εἰπὲ δέ μοι Πηλῆος ἀμύμονος, εἴ τι πέπυσσαι,  </p>
        <p><a>11.495</a>  ἢ ἔτ᾽ ἔχει τιμὴν πολέσιν μετὰ Μυρμιδόνεσσιν,  </p>
        <p><a>11.496</a>  ἦ μιν ἀτιμάζουσιν ἀν᾽ Ἑλλάδα τε Φθίην τε,  </p>
        <p><a>11.497</a>  οὕνεκά μιν κατὰ γῆρας ἔχει χεῖράς τε πόδας τε.  </p>
        <p><a>11.498</a>  οὐ γὰρ ἐγὼν ἐπαρωγὸς ὑπ᾽ αὐγὰς ἠελίοιο,  </p>
        <p><a>11.499</a>  τοῖος ἐών, οἷός ποτ᾽ ἐνὶ Τροίῃ εὐρείῃ  </p>
        <p><a>11.500</a>  πέφνον λαὸν ἄριστον, ἀμύνων Ἀργείοισιν:  </p>
        <p><a>11.501</a>  εἰ τοιόσδ᾽ ἔλθοιμι μίνυνθά περ ἐς πατέρος δῶ:  </p>
        <p><a>11.502</a>  τῷ κέ τεῳ στύξαιμι μένος καὶ χεῖρας ἀάπτους,  </p>
        <p><a>11.503</a>  οἳ κεῖνον βιόωνται ἐέργουσίν τ᾽ ἀπὸ τιμῆς.  </p>
        <p><a>11.504</a>  ὣς ἔφατ᾽, αὐτὰρ ἐγώ μιν ἀμειβόμενος προσέειπον:  </p>
        <p><a>11.505</a>  ἦ τοι μὲν Πηλῆος ἀμύμονος οὔ τι πέπυσμαι,  </p>
        <p><a>11.506</a>  αὐτάρ τοι παιδός γε Νεοπτολέμοιο φίλοιο  </p>
        <p><a>11.507</a>  πᾶσαν ἀληθείην μυθήσομαι, ὥς με κελεύεις:  </p>
        <p><a>11.508</a>  αὐτὸς γάρ μιν ἐγὼ κοίλης ἐπὶ νηὸς ἐίσης  </p>
        <p><a>11.509</a>  ἤγαγον ἐκ Σκύρου μετ᾽ ἐυκνήμιδας Ἀχαιούς.  </p>
        <p><a>11.510</a>  ἦ τοι ὅτ᾽ ἀμφὶ πόλιν Τροίην φραζοίμεθα βουλάς,  </p>
        <p><a>11.511</a>  αἰεὶ πρῶτος ἔβαζε καὶ οὐχ ἡμάρτανε μύθων:  </p>
        <p><a>11.512</a>  Νέστωρ ἀντίθεος καὶ ἐγὼ νικάσκομεν οἴω.  </p>
        <p><a>11.513</a>  αὐτὰρ ὅτ᾽ ἐν πεδίῳ Τρώων μαρναίμεθα χαλκῷ,  </p>
        <p><a>11.514</a>  οὔ ποτ᾽ ἐνὶ πληθυῖ μένεν ἀνδρῶν οὐδ᾽ ἐν ὁμίλῳ,  </p>
        <p><a>11.515</a>  ἀλλὰ πολὺ προθέεσκε τὸ ὃν μένος οὐδενὶ εἴκων,  </p>
        <p><a>11.516</a>  πολλοὺς δ᾽ ἄνδρας ἔπεφνεν ἐν αἰνῇ δηιοτῆτι.  </p>
        <p><a>11.517</a>  πάντας δ᾽ οὐκ ἂν ἐγὼ μυθήσομαι οὐδ᾽ ὀνομήνω,  </p>
        <p><a>11.518</a>  ὅσσον λαὸν ἔπεφνεν ἀμύνων Ἀργείοισιν,  </p>
        <p><a>11.519</a>  ἀλλ᾽ οἷον τὸν Τηλεφίδην κατενήρατο χαλκῷ,  </p>
        <p><a>11.520</a>  ἥρω᾽ Εὐρύπυλον, πολλοὶ δ᾽ ἀμφ᾽ αὐτὸν ἑταῖροι  </p>
        <p><a>11.521</a>  Κήτειοι κτείνοντο γυναίων εἵνεκα δώρων.  </p>
        <p><a>11.522</a>  κεῖνον δὴ κάλλιστον ἴδον μετὰ Μέμνονα δῖον.  </p>
        <p><a>11.523</a>  αὐτὰρ ὅτ᾽ εἰς ἵππον κατεβαίνομεν, ὃν κάμ᾽ Ἐπειός,  </p>
        <p><a>11.524</a>  Ἀργείων οἱ ἄριστοι, ἐμοὶ δ᾽ ἐπὶ πάντα τέταλτο,  </p>
        <p><a>11.525</a>  ἠμὲν ἀνακλῖναι πυκινὸν λόχον ἠδ᾽ ἐπιθεῖναι,  </p>
        <p><a>11.526</a>  ἔνθ᾽ ἄλλοι Δαναῶν ἡγήτορες ἠδὲ μέδοντες  </p>
        <p><a>11.527</a>  δάκρυά τ᾽ ὠμόργνυντο τρέμον θ᾽ ὑπὸ γυῖα ἑκάστου:  </p>
        <p><a>11.528</a>  κεῖνον δ᾽ οὔ ποτε πάμπαν ἐγὼν ἴδον ὀφθαλμοῖσιν  </p>
        <p><a>11.529</a>  οὔτ᾽ ὠχρήσαντα χρόα κάλλιμον οὔτε παρειῶν  </p>
        <p><a>11.530</a>  δάκρυ ὀμορξάμενον: ὁ δέ γε μάλα πόλλ᾽ ἱκέτευεν  </p>
        <p><a>11.531</a>  ἱππόθεν ἐξέμεναι, ξίφεος δ᾽ ἐπεμαίετο κώπην  </p>
        <p><a>11.532</a>  καὶ δόρυ χαλκοβαρές, κακὰ δὲ Τρώεσσι μενοίνα.  </p>
        <p><a>11.533</a>  ἀλλ᾽ ὅτε δὴ Πριάμοιο πόλιν διεπέρσαμεν αἰπήν,  </p>
        <p><a>11.534</a>  μοῖραν καὶ γέρας ἐσθλὸν ἔχων ἐπὶ νηὸς ἔβαινεν  </p>
        <p><a>11.535</a>  ἀσκηθής, οὔτ᾽ ἂρ βεβλημένος ὀξέι χαλκῷ  </p>
        <p><a>11.536</a>  οὔτ᾽ αὐτοσχεδίην οὐτασμένος, οἷά τε πολλὰ  </p>
        <p><a>11.537</a>  γίγνεται ἐν πολέμῳ: ἐπιμὶξ δέ τε μαίνεται Ἄρης.  </p>
        <p><a>11.538</a>  ὣς ἐφάμην, ψυχὴ δὲ ποδώκεος Αἰακίδαο  </p>
        <p><a>11.539</a>  φοίτα μακρὰ βιβᾶσα κατ᾽ ἀσφοδελὸν λειμῶνα,  </p>
        <p><a>11.540</a>  γηθοσύνη ὅ οἱ υἱὸν ἔφην ἀριδείκετον εἶναι.  </p>
        <p><a>11.541</a>  αἱ δ᾽ ἄλλαι ψυχαὶ νεκύων κατατεθνηώτων  </p>
        <p><a>11.542</a>  ἕστασαν ἀχνύμεναι, εἴροντο δὲ κήδε᾽ ἑκάστη.  </p>
        <p><a>11.543</a>  οἴη δ᾽ Αἴαντος ψυχὴ Τελαμωνιάδαο  </p>
        <p><a>11.544</a>  νόσφιν ἀφεστήκει, κεχολωμένη εἵνεκα νίκης,  </p>
        <p><a>11.545</a>  τήν μιν ἐγὼ νίκησα δικαζόμενος παρὰ νηυσὶ  </p>
        <p><a>11.546</a>  τεύχεσιν ἀμφ᾽ Ἀχιλῆος: ἔθηκε δὲ πότνια μήτηρ.  </p>
        <p><a>11.547</a>  παῖδες δὲ Τρώων δίκασαν καὶ Παλλὰς Ἀθήνη.  </p>
        <p><a>11.548</a>  ὡς δὴ μὴ ὄφελον νικᾶν τοιῷδ᾽ ἐπ᾽ ἀέθλῳ:  </p>
        <p><a>11.549</a>  τοίην γὰρ κεφαλὴν ἕνεκ᾽ αὐτῶν γαῖα κατέσχεν,  </p>
        <p><a>11.550</a>  Αἴανθ᾽, ὃς πέρι μὲν εἶδος, πέρι δ᾽ ἔργα τέτυκτο  </p>
        <p><a>11.551</a>  τῶν ἄλλων Δαναῶν μετ᾽ ἀμύμονα Πηλεΐωνα.  </p>
        <p><a>11.552</a>  τὸν μὲν ἐγὼν ἐπέεσσι προσηύδων μειλιχίοισιν:  </p>
        <p><a>11.553</a>   Αἶαν, παῖ Τελαμῶνος ἀμύμονος, οὐκ ἄρ᾽ ἔμελλες  </p>
        <p><a>11.554</a>  οὐδὲ θανὼν λήσεσθαι ἐμοὶ χόλου εἵνεκα τευχέων  </p>
        <p><a>11.555</a>  οὐλομένων;  τὰ δὲ πῆμα θεοὶ θέσαν Ἀργείοισι,  </p>
        <p><a>11.556</a>  τοῖος γάρ σφιν πύργος ἀπώλεο: σεῖο δ᾽ Ἀχαιοὶ  </p>
        <p><a>11.557</a>  ἶσον Ἀχιλλῆος κεφαλῇ Πηληϊάδαο  </p>
        <p><a>11.558</a>  ἀχνύμεθα φθιμένοιο διαμπερές: οὐδέ τις ἄλλος  </p>
        <p><a>11.559</a>  αἴτιος, ἀλλὰ Ζεὺς Δαναῶν στρατὸν αἰχμητάων  </p>
        <p><a>11.560</a>  ἐκπάγλως ἤχθηρε, τεῒν δ᾽ ἐπὶ μοῖραν ἔθηκεν.  </p>
        <p><a>11.561</a>  ἀλλ᾽ ἄγε δεῦρο, ἄναξ, ἵν᾽ ἔπος καὶ μῦθον ἀκούσῃς  </p>
        <p><a>11.562</a>  ἡμέτερον: δάμασον δὲ μένος καὶ ἀγήνορα θυμόν.  </p>
        <p><a>11.563</a>  ὣς ἐφάμην, ὁ δέ μ᾽ οὐδὲν ἀμείβετο, βῆ δὲ μετ᾽ ἄλλας  </p>
        <p><a>11.564</a>  ψυχὰς εἰς Ἔρεβος νεκύων κατατεθνηώτων.  </p>
        <p><a>11.565</a>  ἔνθα χ᾽ ὅμως προσέφη κεχολωμένος, ἤ κεν ἐγὼ τόν:  </p>
        <p><a>11.566</a>  ἀλλά μοι ἤθελε θυμὸς ἐνὶ στήθεσσι φίλοισι  </p>
        <p><a>11.567</a>  τῶν ἄλλων ψυχὰς ἰδέειν κατατεθνηώτων.  </p>
        <p><a>11.568</a>  ἔνθ᾽ ἦ τοι Μίνωα ἴδον, Διὸς ἀγλαὸν υἱόν,  </p>
        <p><a>11.569</a>  χρύσεον σκῆπτρον ἔχοντα, θεμιστεύοντα νέκυσσιν,  </p>
        <p><a>11.570</a>  ἥμενον, οἱ δέ μιν ἀμφὶ δίκας εἴροντο ἄνακτα,  </p>
        <p><a>11.571</a>  ἥμενοι ἑσταότες τε κατ᾽ εὐρυπυλὲς Ἄϊδος δῶ.  </p>
        <p><a>11.572</a>  τὸν δὲ μετ᾽ Ὠρίωνα πελώριον εἰσενόησα  </p>
        <p><a>11.573</a>  θῆρας ὁμοῦ εἰλεῦντα κατ᾽ ἀσφοδελὸν λειμῶνα,  </p>
        <p><a>11.574</a>  τοὺς αὐτὸς κατέπεφνεν ἐν οἰοπόλοισιν ὄρεσσι  </p>
        <p><a>11.575</a>  χερσὶν ἔχων ῥόπαλον παγχάλκεον, αἰὲν ἀαγές.  </p>
        <p><a>11.576</a>  καὶ Τιτυὸν εἶδον, Γαίης ἐρικυδέος υἱόν,  </p>
        <p><a>11.577</a>  κείμενον ἐν δαπέδῳ: ὁ δ᾽ ἐπ᾽ ἐννέα κεῖτο πέλεθρα,  </p>
        <p><a>11.578</a>  γῦπε δέ μιν ἑκάτερθε παρημένω ἧπαρ ἔκειρον,  </p>
        <p><a>11.579</a>  δέρτρον ἔσω δύνοντες, ὁ δ᾽ οὐκ ἀπαμύνετο χερσί:  </p>
        <p><a>11.580</a>  Λητὼ γὰρ ἕλκησε, Διὸς κυδρὴν παράκοιτιν,  </p>
        <p><a>11.581</a>  Πυθώδ᾽ ἐρχομένην διὰ καλλιχόρου Πανοπῆος.  </p>
        <p><a>11.582</a>  καὶ μὴν Τάνταλον εἰσεῖδον κρατέρ᾽ ἄλγε᾽ ἔχοντα  </p>
        <p><a>11.583</a>  ἑστεῶτ᾽ ἐν λίμνῃ: ἡ δὲ προσέπλαζε γενείῳ:  </p>
        <p><a>11.584</a>  στεῦτο δὲ διψάων, πιέειν δ᾽ οὐκ εἶχεν ἑλέσθαι:  </p>
        <p><a>11.585</a>  ὁσσάκι γὰρ κύψει᾽ ὁ γέρων πιέειν μενεαίνων,  </p>
        <p><a>11.586</a>  τοσσάχ᾽ ὕδωρ ἀπολέσκετ᾽ ἀναβροχέν, ἀμφὶ δὲ ποσσὶ  </p>
        <p><a>11.587</a>  γαῖα μέλαινα φάνεσκε, καταζήνασκε δὲ δαίμων.  </p>
        <p><a>11.588</a>  δένδρεα δ᾽ ὑψιπέτηλα κατὰ κρῆθεν χέε καρπόν,  </p>
        <p><a>11.589</a>  ὄγχναι καὶ ῥοιαὶ καὶ μηλέαι ἀγλαόκαρποι  </p>
        <p><a>11.590</a>  συκέαι τε γλυκεραὶ καὶ ἐλαῖαι τηλεθόωσαι:  </p>
        <p><a>11.591</a>  τῶν ὁπότ᾽ ἰθύσει᾽ ὁ γέρων ἐπὶ χερσὶ μάσασθαι,  </p>
        <p><a>11.592</a>  τὰς δ᾽ ἄνεμος ῥίπτασκε ποτὶ νέφεα σκιόεντα.  </p>
        <p><a>11.593</a>  καὶ μὴν Σίσυφον εἰσεῖδον κρατέρ᾽ ἄλγε᾽ ἔχοντα  </p>
        <p><a>11.594</a>  λᾶαν βαστάζοντα πελώριον ἀμφοτέρῃσιν.  </p>
        <p><a>11.595</a>  ἦ τοι ὁ μὲν σκηριπτόμενος χερσίν τε ποσίν τε  </p>
        <p><a>11.596</a>  λᾶαν ἄνω ὤθεσκε ποτὶ λόφον: ἀλλ᾽ ὅτε μέλλοι  </p>
        <p><a>11.597</a>  ἄκρον ὑπερβαλέειν, τότ᾽ ἀποστρέψασκε κραταιίς:  </p>
        <p><a>11.598</a>  αὖτις ἔπειτα πέδονδε κυλίνδετο λᾶας ἀναιδής.  </p>
        <p><a>11.599</a>  αὐτὰρ ὅ γ᾽ ἂψ ὤσασκε τιταινόμενος, κατὰ δ᾽ ἱδρὼς  </p>
        <p><a>11.600</a>  ἔρρεεν ἐκ μελέων, κονίη δ᾽ ἐκ κρατὸς ὀρώρει.  </p>
        <p><a>11.601</a>  τὸν δὲ μετ᾽ εἰσενόησα βίην Ἡρακληείην,  </p>
        <p><a>11.602</a>  εἴδωλον: αὐτὸς δὲ μετ᾽ ἀθανάτοισι θεοῖσι  </p>
        <p><a>11.603</a>  τέρπεται ἐν θαλίῃς καὶ ἔχει καλλίσφυρον Ἥβην,  </p>
        <p><a>11.604</a>  παῖδα Διὸς μεγάλοιο καὶ Ἥρης χρυσοπεδίλου.  </p>
        <p><a>11.605</a>  ἀμφὶ δέ μιν κλαγγὴ νεκύων ἦν οἰωνῶν ὥς,  </p>
        <p><a>11.606</a>  πάντοσ᾽ ἀτυζομένων: ὁ δ᾽ ἐρεμνῇ νυκτὶ ἐοικώς,  </p>
        <p><a>11.607</a>  γυμνὸν τόξον ἔχων καὶ ἐπὶ νευρῆφιν ὀιστόν,  </p>
        <p><a>11.608</a>  δεινὸν παπταίνων, αἰεὶ βαλέοντι ἐοικώς.  </p>
        <p><a>11.609</a>  σμερδαλέος δέ οἱ ἀμφὶ περὶ στήθεσσιν ἀορτὴρ  </p>
        <p><a>11.610</a>  χρύσεος ἦν τελαμών, ἵνα θέσκελα ἔργα τέτυκτο,  </p>
        <p><a>11.611</a>  ἄρκτοι τ᾽ ἀγρότεροί τε σύες χαροποί τε λέοντες,  </p>
        <p><a>11.612</a>  ὑσμῖναί τε μάχαι τε φόνοι τ᾽ ἀνδροκτασίαι τε.  </p>
        <p><a>11.613</a>  μὴ τεχνησάμενος μηδ᾽ ἄλλο τι τεχνήσαιτο,  </p>
        <p><a>11.614</a>  ὃς κεῖνον τελαμῶνα ἑῇ ἐγκάτθετο τέχνῃ.  </p>
        <p><a>11.615</a>  ἔγνω δ᾽ αὖτ᾽ ἔμ᾽ ἐκεῖνος, ἐπεὶ ἴδεν ὀφθαλμοῖσιν,  </p>
        <p><a>11.616</a>  καί μ᾽ ὀλοφυρόμενος ἔπεα πτερόεντα προσηύδα:  </p>
        <p><a>11.617</a>  διογενὲς Λαερτιάδη, πολυμήχαν᾽ Ὀδυσσεῦ,  </p>
        <p><a>11.618</a>  ἆ δείλ᾽, ἦ τινὰ καὶ σὺ κακὸν μόρον ἡγηλάζεις,  </p>
        <p><a>11.619</a>  ὅν περ ἐγὼν ὀχέεσκον ὑπ᾽ αὐγὰς ἠελίοιο.  </p>
        <p><a>11.620</a>  Ζηνὸς μὲν πάϊς ἦα Κρονίονος, αὐτὰρ ὀιζὺν  </p>
        <p><a>11.621</a>  εἶχον ἀπειρεσίην: μάλα γὰρ πολὺ χείρονι φωτὶ  </p>
        <p><a>11.622</a>  δεδμήμην, ὁ δέ μοι χαλεποὺς ἐπετέλλετ᾽ ἀέθλους.  </p>
        <p><a>11.623</a>  καί ποτέ μ᾽ ἐνθάδ᾽ ἔπεμψε κύν᾽ ἄξοντ᾽: οὐ γὰρ ἔτ᾽ ἄλλον  </p>
        <p><a>11.624</a>  φράζετο τοῦδέ γέ μοι κρατερώτερον εἶναι ἄεθλον:  </p>
        <p><a>11.625</a>  τὸν μὲν ἐγὼν ἀνένεικα καὶ ἤγαγον ἐξ Ἀίδαο:  </p>
        <p><a>11.626</a>  Ἑρμείας δέ μ᾽ ἔπεμψεν ἰδὲ γλαυκῶπις Ἀθήνη.  </p>
        <p><a>11.627</a>  ὣς εἰπὼν ὁ μὲν αὖτις ἔβη δόμον Ἄϊδος εἴσω,  </p>
        <p><a>11.628</a>  αὐτὰρ ἐγὼν αὐτοῦ μένον ἔμπεδον, εἴ τις ἔτ᾽ ἔλθοι  </p>
        <p><a>11.629</a>  ἀνδρῶν ἡρώων, οἳ δὴ τὸ πρόσθεν ὄλοντο.  </p>
        <p><a>11.630</a>  καί νύ κ᾽ ἔτι προτέρους ἴδον ἀνέρας, οὓς ἔθελόν περ,  </p>
        <p><a>11.631</a>  Θησέα Πειρίθοόν τε, θεῶν ἐρικυδέα τέκνα:  </p>
        <p><a>11.632</a>  ἀλλὰ πρὶν ἐπὶ ἔθνε᾽ ἀγείρετο μυρία νεκρῶν  </p>
        <p><a>11.633</a>  ἠχῇ θεσπεσίῃ: ἐμὲ δὲ χλωρὸν δέος ᾕρει,  </p>
        <p><a>11.634</a>  μή μοι Γοργείην κεφαλὴν δεινοῖο πελώρου  </p>
        <p><a>11.635</a>  ἐξ Ἀίδεω πέμψειεν ἀγαυὴ Περσεφόνεια.  </p>
        <p><a>11.636</a>  αὐτίκ᾽ ἔπειτ᾽ ἐπὶ νῆα κιὼν ἐκέλευον ἑταίρους  </p>
        <p><a>11.637</a>  αὐτούς τ᾽ ἀμβαίνειν ἀνά τε πρυμνήσια λῦσαι.  </p>
        <p><a>11.638</a>  οἱ δ᾽ αἶψ᾽ εἴσβαινον καὶ ἐπὶ κληῖσι καθῖζον.  </p>
        <p><a>11.639</a>  τὴν δὲ κατ᾽ Ὠκεανὸν ποταμὸν φέρε κῦμα ῥόοιο,  </p>
        <p><a>11.640</a>  πρῶτα μὲν εἰρεσίῃ, μετέπειτα δὲ κάλλιμος οὖρος.  </p>
    </div>
    <div class="bk">
        <h4 class="latin">ΟΔΥΣΣΕΙΑΣ μ</h4>
        <p><a>12.1</a>  αὐτὰρ ἐπεὶ ποταμοῖο λίπεν ῥόον Ὠκεανοῖο  </p>
        <p><a>12.2</a>  νηῦς, ἀπὸ δ᾽ ἵκετο κῦμα θαλάσσης εὐρυπόροιο  </p>
        <p><a>12.3</a>  νῆσόν τ᾽ Αἰαίην, ὅθι τ᾽ Ἠοῦς ἠριγενείης  </p>
        <p><a>12.4</a>  οἰκία καὶ χοροί εἰσι καὶ ἀντολαὶ Ἠελίοιο,  </p>
        <p><a>12.5</a>  νῆα μὲν ἔνθ᾽ ἐλθόντες ἐκέλσαμεν ἐν ψαμάθοισιν,  </p>
        <p><a>12.6</a>  ἐκ δὲ καὶ αὐτοὶ βῆμεν ἐπὶ ῥηγμῖνι θαλάσσης:  </p>
        <p><a>12.7</a>  ἔνθα δ᾽ ἀποβρίξαντες ἐμείναμεν Ἠῶ δῖαν.  </p>
        <p><a>12.8</a>  ἦμος δ᾽ ἠριγένεια φάνη ῥοδοδάκτυλος Ἠώς,  </p>
        <p><a>12.9</a>  δὴ τότ᾽ ἐγὼν ἑτάρους προΐειν ἐς δώματα Κίρκης  </p>
        <p><a>12.10</a>  οἰσέμεναι νεκρόν, Ἐλπήνορα τεθνηῶτα.  </p>
        <p><a>12.11</a>  φιτροὺς δ᾽ αἶψα ταμόντες, ὅθ᾽ ἀκροτάτη πρόεχ᾽ ἀκτή,  </p>
        <p><a>12.12</a>  θάπτομεν ἀχνύμενοι θαλερὸν κατὰ δάκρυ χέοντες.  </p>
        <p><a>12.13</a>  αὐτὰρ ἐπεὶ νεκρός τ᾽ ἐκάη καὶ τεύχεα νεκροῦ,  </p>
        <p><a>12.14</a>  τύμβον χεύαντες καὶ ἐπὶ στήλην ἐρύσαντες  </p>
        <p><a>12.15</a>  πήξαμεν ἀκροτάτῳ τύμβῳ ἐυῆρες ἐρετμόν.  </p>
        <p><a>12.16</a>  ἡμεῖς μὲν τὰ ἕκαστα διείπομεν: οὐδ᾽ ἄρα Κίρκην  </p>
        <p><a>12.17</a>  ἐξ Ἀίδεω ἐλθόντες ἐλήθομεν, ἀλλὰ μάλ᾽ ὦκα  </p>
        <p><a>12.18</a>  ἦλθ᾽ ἐντυναμένη: ἅμα δ᾽ ἀμφίπολοι φέρον αὐτῇ  </p>
        <p><a>12.19</a>  σῖτον καὶ κρέα πολλὰ καὶ αἴθοπα οἶνον ἐρυθρόν.  </p>
        <p><a>12.20</a>  ἡ δ᾽ ἐν μέσσῳ στᾶσα μετηύδα δῖα θεάων:  </p>
        <p><a>12.21</a>  σχέτλιοι, οἳ ζώοντες ὑπήλθετε δῶμ᾽ Ἀίδαο,  </p>
        <p><a>12.22</a>  δισθανέες, ὅτε τ᾽ ἄλλοι ἅπαξ θνῄσκουσ᾽ ἄνθρωποι.  </p>
        <p><a>12.23</a>  ἀλλ᾽ ἄγετ᾽ ἐσθίετε βρώμην καὶ πίνετε οἶνον  </p>
        <p><a>12.24</a>  αὖθι πανημέριοι: ἅμα δ᾽ ἠοῖ φαινομένηφι  </p>
        <p><a>12.25</a>  πλεύσεσθ᾽: αὐτὰρ ἐγὼ δείξω ὁδὸν ἠδὲ ἕκαστα  </p>
        <p><a>12.26</a>  σημανέω, ἵνα μή τι κακορραφίῃ ἀλεγεινῇ  </p>
        <p><a>12.27</a>  ἢ ἁλὸς ἢ ἐπὶ γῆς ἀλγήσετε πῆμα παθόντες.  </p>
        <p><a>12.28</a>  ὣς ἔφαθ᾽, ἡμῖν δ᾽ αὖτ᾽ ἐπεπείθετο θυμὸς ἀγήνωρ.  </p>
        <p><a>12.29</a>  ὣς τότε μὲν πρόπαν ἦμαρ ἐς ἠέλιον καταδύντα  </p>
        <p><a>12.30</a>  ἥμεθα δαινύμενοι κρέα τ᾽ ἄσπετα καὶ μέθυ ἡδύ:  </p>
        <p><a>12.31</a>  ἦμος δ᾽ ἠέλιος κατέδυ καὶ ἐπὶ κνέφας ἦλθεν,  </p>
        <p><a>12.32</a>  οἱ μὲν κοιμήσαντο παρὰ πρυμνήσια νηός,  </p>
        <p><a>12.33</a>  ἡ δ᾽ ἐμὲ χειρὸς ἑλοῦσα φίλων ἀπονόσφιν ἑταίρων  </p>
        <p><a>12.34</a>  εἷσέ τε καὶ προσέλεκτο καὶ ἐξερέεινεν ἕκαστα:  </p>
        <p><a>12.35</a>  αὐτὰρ ἐγὼ τῇ πάντα κατὰ μοῖραν κατέλεξα.  </p>
        <p><a>12.36</a>  καὶ τότε δή μ᾽ ἐπέεσσι προσηύδα πότνια Κίρκη:  </p>
        <p><a>12.37</a>  ταῦτα μὲν οὕτω πάντα πεπείρανται, σὺ δ᾽ ἄκουσον,  </p>
        <p><a>12.38</a>  ὥς τοι ἐγὼν ἐρέω, μνήσει δέ σε καὶ θεὸς αὐτός.  </p>
        <p><a>12.39</a>  Σειρῆνας μὲν πρῶτον ἀφίξεαι, αἵ ῥά τε πάντας  </p>
        <p><a>12.40</a>  ἀνθρώπους θέλγουσιν, ὅτις σφεας εἰσαφίκηται.  </p>
        <p><a>12.41</a>  ὅς τις ἀιδρείῃ πελάσῃ καὶ φθόγγον ἀκούσῃ  </p>
        <p><a>12.42</a>  Σειρήνων, τῷ δ᾽ οὔ τι γυνὴ καὶ νήπια τέκνα  </p>
        <p><a>12.43</a>  οἴκαδε νοστήσαντι παρίσταται οὐδὲ γάνυνται,  </p>
        <p><a>12.44</a>  ἀλλά τε Σειρῆνες λιγυρῇ θέλγουσιν ἀοιδῇ  </p>
        <p><a>12.45</a>  ἥμεναι ἐν λειμῶνι, πολὺς δ᾽ ἀμφ᾽ ὀστεόφιν θὶς  </p>
        <p><a>12.46</a>  ἀνδρῶν πυθομένων, περὶ δὲ ῥινοὶ μινύθουσι.  </p>
        <p><a>12.47</a>  ἀλλὰ παρεξελάαν, ἐπὶ δ᾽ οὔατ᾽ ἀλεῖψαι ἑταίρων  </p>
        <p><a>12.48</a>  κηρὸν δεψήσας μελιηδέα, μή τις ἀκούσῃ  </p>
        <p><a>12.49</a>  τῶν ἄλλων: ἀτὰρ αὐτὸς ἀκουέμεν αἴ κ᾽ ἐθέλῃσθα,  </p>
        <p><a>12.50</a>  δησάντων σ᾽ ἐν νηὶ θοῇ χεῖράς τε πόδας τε  </p>
        <p><a>12.51</a>  ὀρθὸν ἐν ἱστοπέδῃ, ἐκ δ᾽ αὐτοῦ πείρατ᾽ ἀνήφθω,  </p>
        <p><a>12.52</a>  ὄφρα κε τερπόμενος ὄπ᾽ ἀκούσῃς Σειρήνοιιν.  </p>
        <p><a>12.53</a>  εἰ δέ κε λίσσηαι ἑτάρους λῦσαί τε κελεύῃς,  </p>
        <p><a>12.54</a>  οἱ δέ σ᾽ ἔτι πλεόνεσσι τότ᾽ ἐν δεσμοῖσι διδέντων.  </p>
        <p><a>12.55</a>  αὐτὰρ ἐπὴν δὴ τάς γε παρὲξ ἐλάσωσιν ἑταῖροι,  </p>
        <p><a>12.56</a>  ἔνθα τοι οὐκέτ᾽ ἔπειτα διηνεκέως ἀγορεύσω,  </p>
        <p><a>12.57</a>  ὁπποτέρη δή τοι ὁδὸς ἔσσεται, ἀλλὰ καὶ αὐτὸς  </p>
        <p><a>12.58</a>  θυμῷ βουλεύειν: ἐρέω δέ τοι ἀμφοτέρωθεν.  </p>
        <p><a>12.59</a>  ἔνθεν μὲν γὰρ πέτραι ἐπηρεφέες, προτὶ δ᾽ αὐτὰς  </p>
        <p><a>12.60</a>  κῦμα μέγα ῥοχθεῖ κυανώπιδος Ἀμφιτρίτης:  </p>
        <p><a>12.61</a>  Πλαγκτὰς δή τοι τάς γε θεοὶ μάκαρες καλέουσι.  </p>
        <p><a>12.62</a>  τῇ μέν τ᾽ οὐδὲ ποτητὰ παρέρχεται οὐδὲ πέλειαι  </p>
        <p><a>12.63</a>  τρήρωνες, ταί τ᾽ ἀμβροσίην Διὶ πατρὶ φέρουσιν,  </p>
        <p><a>12.64</a>  ἀλλά τε καὶ τῶν αἰὲν ἀφαιρεῖται λὶς πέτρη:  </p>
        <p><a>12.65</a>  ἀλλ᾽ ἄλλην ἐνίησι πατὴρ ἐναρίθμιον εἶναι.  </p>
        <p><a>12.66</a>  τῇ δ᾽ οὔ πώ τις νηῦς φύγεν ἀνδρῶν, ἥ τις ἵκηται,  </p>
        <p><a>12.67</a>  ἀλλά θ᾽ ὁμοῦ πίνακάς τε νεῶν καὶ σώματα φωτῶν  </p>
        <p><a>12.68</a>  κύμαθ᾽ ἁλὸς φορέουσι πυρός τ᾽ ὀλοοῖο θύελλαι.  </p>
        <p><a>12.69</a>  οἴη δὴ κείνη γε παρέπλω ποντοπόρος νηῦς,  </p>
        <p><a>12.70</a>  Ἀργὼ πᾶσι μέλουσα, παρ᾽ Αἰήταο πλέουσα.  </p>
        <p><a>12.71</a>  καὶ νύ κε τὴν ἔνθ᾽ ὦκα βάλεν μεγάλας ποτὶ πέτρας,  </p>
        <p><a>12.72</a>  ἀλλ᾽ Ἥρη παρέπεμψεν, ἐπεὶ φίλος ἦεν Ἰήσων.  </p>
        <p><a>12.73</a>  οἱ δὲ δύω σκόπελοι ὁ μὲν οὐρανὸν εὐρὺν ἱκάνει  </p>
        <p><a>12.74</a>  ὀξείῃ κορυφῇ, νεφέλη δέ μιν ἀμφιβέβηκε  </p>
        <p><a>12.75</a>  κυανέη: τὸ μὲν οὔ ποτ᾽ ἐρωεῖ, οὐδέ ποτ᾽ αἴθρη  </p>
        <p><a>12.76</a>  κείνου ἔχει κορυφὴν οὔτ᾽ ἐν θέρει οὔτ᾽ ἐν ὀπώρῃ.  </p>
        <p><a>12.77</a>  οὐδέ κεν ἀμβαίη βροτὸς ἀνὴρ οὐδ᾽ ἐπιβαίη,  </p>
        <p><a>12.78</a>  οὐδ᾽ εἴ οἱ χεῖρές τε ἐείκοσι καὶ πόδες εἶεν:  </p>
        <p><a>12.79</a>  πέτρη γὰρ λίς ἐστι, περιξεστῇ ἐικυῖα.  </p>
        <p><a>12.80</a>  μέσσῳ δ᾽ ἐν σκοπέλῳ ἔστι σπέος ἠεροειδές,  </p>
        <p><a>12.81</a>  πρὸς ζόφον εἰς Ἔρεβος τετραμμένον, ᾗ περ ἂν ὑμεῖς  </p>
        <p><a>12.82</a>  νῆα παρὰ γλαφυρὴν ἰθύνετε, φαίδιμ᾽ Ὀδυσσεῦ.  </p>
        <p><a>12.83</a>  οὐδέ κεν ἐκ νηὸς γλαφυρῆς αἰζήιος ἀνὴρ  </p>
        <p><a>12.84</a>  τόξῳ ὀιστεύσας κοῖλον σπέος εἰσαφίκοιτο.  </p>
        <p><a>12.85</a>  ἔνθα δ᾽ ἐνὶ Σκύλλη ναίει δεινὸν λελακυῖα.  </p>
        <p><a>12.86</a>  τῆς ἦ τοι φωνὴ μὲν ὅση σκύλακος νεογιλῆς  </p>
        <p><a>12.87</a>  γίγνεται, αὐτὴ δ᾽ αὖτε πέλωρ κακόν: οὐδέ κέ τίς μιν  </p>
        <p><a>12.88</a>  γηθήσειεν ἰδών, οὐδ᾽ εἰ θεὸς ἀντιάσειεν.  </p>
        <p><a>12.89</a>  τῆς ἦ τοι πόδες εἰσὶ δυώδεκα πάντες ἄωροι,  </p>
        <p><a>12.90</a>  ἓξ δέ τέ οἱ δειραὶ περιμήκεες, ἐν δὲ ἑκάστῃ  </p>
        <p><a>12.91</a>  σμερδαλέη κεφαλή, ἐν δὲ τρίστοιχοι ὀδόντες  </p>
        <p><a>12.92</a>  πυκνοὶ καὶ θαμέες, πλεῖοι μέλανος θανάτοιο.  </p>
        <p><a>12.93</a>  μέσση μέν τε κατὰ σπείους κοίλοιο δέδυκεν,  </p>
        <p><a>12.94</a>  ἔξω δ᾽ ἐξίσχει κεφαλὰς δεινοῖο βερέθρου,  </p>
        <p><a>12.95</a>  αὐτοῦ δ᾽ ἰχθυάᾳ, σκόπελον περιμαιμώωσα,  </p>
        <p><a>12.96</a>  δελφῖνάς τε κύνας τε, καὶ εἴ ποθι μεῖζον ἕλῃσι  </p>
        <p><a>12.97</a>  κῆτος, ἃ μυρία βόσκει ἀγάστονος Ἀμφιτρίτη.  </p>
        <p><a>12.98</a>  τῇ δ᾽ οὔ πώ ποτε ναῦται ἀκήριοι εὐχετόωνται  </p>
        <p><a>12.99</a>  παρφυγέειν σὺν νηί: φέρει δέ τε κρατὶ ἑκάστῳ  </p>
        <p><a>12.100</a>  φῶτ᾽ ἐξαρπάξασα νεὸς κυανοπρῴροιο.  </p>
        <p><a>12.101</a>  τὸν δ᾽ ἕτερον σκόπελον χθαμαλώτερον ὄψει, Ὀδυσσεῦ.  </p>
        <p><a>12.102</a>  πλησίον ἀλλήλων: καί κεν διοϊστεύσειας.  </p>
        <p><a>12.103</a>  τῷ δ᾽ ἐν ἐρινεὸς ἔστι μέγας, φύλλοισι τεθηλώς:  </p>
        <p><a>12.104</a>  τῷ δ᾽ ὑπὸ δῖα Χάρυβδις ἀναρροιβδεῖ μέλαν ὕδωρ.  </p>
        <p><a>12.105</a>  τρὶς μὲν γάρ τ᾽ ἀνίησιν ἐπ᾽ ἤματι, τρὶς δ᾽ ἀναροιβδεῖ  </p>
        <p><a>12.106</a>  δεινόν: μὴ σύ γε κεῖθι τύχοις, ὅτε ῥοιβδήσειεν:  </p>
        <p><a>12.107</a>  οὐ γάρ κεν ῥύσαιτό σ᾽ ὑπὲκ κακοῦ οὐδ᾽ ἐνοσίχθων.  </p>
        <p><a>12.108</a>  ἀλλὰ μάλα Σκύλλης σκοπέλῳ πεπλημένος ὦκα  </p>
        <p><a>12.109</a>  νῆα παρὲξ ἐλάαν, ἐπεὶ ἦ πολὺ φέρτερόν ἐστιν  </p>
        <p><a>12.110</a>  ἓξ ἑτάρους ἐν νηὶ ποθήμεναι ἢ ἅμα πάντας.  </p>
        <p><a>12.111</a>  ὣς ἔφατ᾽, αὐτὰρ ἐγώ μιν ἀμειβόμενος προσέειπον:  </p>
        <p><a>12.112</a>  εἰ δ᾽ ἄγε δή μοι τοῦτο, θεά, νημερτὲς ἐνίσπες,  </p>
        <p><a>12.113</a>  εἴ πως τὴν ὀλοὴν μὲν ὑπεκπροφύγοιμι Χάρυβδιν,  </p>
        <p><a>12.114</a>  τὴν δέ κ᾽ ἀμυναίμην, ὅτε μοι σίνοιτό γ᾽ ἑταίρους.  </p>
        <p><a>12.115</a>  ὣς ἐφάμην, ἡ δ᾽ αὐτίκ᾽ ἀμείβετο δῖα θεάων:  </p>
        <p><a>12.116</a>  σχέτλιε, καὶ δὴ αὖ τοι πολεμήια ἔργα μέμηλε  </p>
        <p><a>12.117</a>  καὶ πόνος: οὐδὲ θεοῖσιν ὑπείξεαι ἀθανάτοισιν;  </p>
        <p><a>12.118</a>  ἡ δέ τοι οὐ θνητή, ἀλλ᾽ ἀθάνατον κακόν ἐστι,  </p>
        <p><a>12.119</a>  δεινόν τ᾽ ἀργαλέον τε καὶ ἄγριον οὐδὲ μαχητόν:  </p>
        <p><a>12.120</a>  οὐδέ τις ἔστ᾽ ἀλκή: φυγέειν κάρτιστον ἀπ᾽ αὐτῆς.  </p>
        <p><a>12.121</a>  ἢν γὰρ δηθύνῃσθα κορυσσόμενος παρὰ πέτρῃ,  </p>
        <p><a>12.122</a>  δείδω, μή σ᾽ ἐξαῦτις ἐφορμηθεῖσα κίχῃσι  </p>
        <p><a>12.123</a>  τόσσῃσιν κεφαλῇσι, τόσους δ᾽ ἐκ φῶτας ἕληται.  </p>
        <p><a>12.124</a>  ἀλλὰ μάλα σφοδρῶς ἐλάαν, βωστρεῖν δὲ Κράταιιν,  </p>
        <p><a>12.125</a>  μητέρα τῆς Σκύλλης, ἥ μιν τέκε πῆμα βροτοῖσιν:  </p>
        <p><a>12.126</a>  ἥ μιν ἔπειτ᾽ ἀποπαύσει ἐς ὕστερον ὁρμηθῆναι.  </p>
        <p><a>12.127</a>  Θρινακίην δ᾽ ἐς νῆσον ἀφίξεαι: ἔνθα δὲ πολλαὶ  </p>
        <p><a>12.128</a>  βόσκοντ᾽ Ἠελίοιο βόες καὶ ἴφια μῆλα,  </p>
        <p><a>12.129</a>  ἑπτὰ βοῶν ἀγέλαι, τόσα δ᾽ οἰῶν πώεα καλά,  </p>
        <p><a>12.130</a>  πεντήκοντα δ᾽ ἕκαστα.  γόνος δ᾽ οὐ γίγνεται αὐτῶν,  </p>
        <p><a>12.131</a>  οὐδέ ποτε φθινύθουσι. θεαὶ δ᾽ ἐπιποιμένες εἰσίν,  </p>
        <p><a>12.132</a>  νύμφαι ἐυπλόκαμοι, Φαέθουσά τε Λαμπετίη τε,  </p>
        <p><a>12.133</a>  ἃς τέκεν Ἠελίῳ Ὑπερίονι δῖα Νέαιρα.  </p>
        <p><a>12.134</a>  τὰς μὲν ἄρα θρέψασα τεκοῦσά τε πότνια μήτηρ  </p>
        <p><a>12.135</a>  Θρινακίην ἐς νῆσον ἀπῴκισε τηλόθι ναίειν,  </p>
        <p><a>12.136</a>  μῆλα φυλασσέμεναι πατρώια καὶ ἕλικας βοῦς.  </p>
        <p><a>12.137</a>  τὰς εἰ μέν κ᾽ ἀσινέας ἐάᾳς νόστου τε μέδηαι,  </p>
        <p><a>12.138</a>  ἦ τ᾽ ἂν ἔτ᾽ εἰς Ἰθάκην κακά περ πάσχοντες ἵκοισθε:  </p>
        <p><a>12.139</a>  εἰ δέ κε σίνηαι, τότε τοι τεκμαίρομ᾽ ὄλεθρον,  </p>
        <p><a>12.140</a>  νηί τε καὶ ἑτάροις: αὐτὸς δ᾽ εἴ πέρ κεν ἀλύξῃς,  </p>
        <p><a>12.141</a>  ὀψὲ κακῶς νεῖαι, ὀλέσας ἄπο πάντας ἑταίρους.  </p>
        <p><a>12.142</a>  ὣς ἔφατ᾽, αὐτίκα δὲ χρυσόθρονος ἤλυθεν Ἠώς.  </p>
        <p><a>12.143</a>  ἡ μὲν ἔπειτ᾽ ἀνὰ νῆσον ἀπέστιχε δῖα θεάων:  </p>
        <p><a>12.144</a>  αὐτὰρ ἐγὼν ἐπὶ νῆα κιὼν ὤτρυνον ἑταίρους  </p>
        <p><a>12.145</a>  αὐτούς τ᾽ ἀμβαίνειν ἀνά τε πρυμνήσια λῦσαι:  </p>
        <p><a>12.146</a>  οἱ δ᾽ αἶψ᾽ εἴσβαινον καὶ ἐπὶ κληῖσι καθῖζον.  </p>
        <p><a>12.147</a>  ἑξῆς δ᾽ ἑζόμενοι πολιὴν ἅλα τύπτον ἐρετμοῖς.  </p>
        <p><a>12.148</a>  ἡμῖν δ᾽ αὖ κατόπισθε νεὸς κυανοπρῴροιο  </p>
        <p><a>12.149</a>  ἴκμενον οὖρον ἵει πλησίστιον, ἐσθλὸν ἑταῖρον,  </p>
        <p><a>12.150</a>  Κίρκη ἐυπλόκαμος, δεινὴ θεὸς αὐδήεσσα.  </p>
        <p><a>12.151</a>  αὐτίκα δ᾽ ὅπλα ἕκαστα πονησάμενοι κατὰ νῆα  </p>
        <p><a>12.152</a>  ἥμεθα: τὴν δ᾽ ἄνεμός τε κυβερνήτης τ᾽ ἴθυνε.  </p>
        <p><a>12.153</a>  δὴ τότ᾽ ἐγὼν ἑτάροισι μετηύδων ἀχνύμενος κῆρ:  </p>
        <p><a>12.154</a>  ὦ φίλοι, οὐ γὰρ χρὴ ἕνα ἴδμεναι οὐδὲ δύ᾽ οἴους  </p>
        <p><a>12.155</a>  θέσφαθ᾽ ἅ μοι Κίρκη μυθήσατο, δῖα θεάων:  </p>
        <p><a>12.156</a>  ἀλλ᾽ ἐρέω μὲν ἐγών, ἵνα εἰδότες ἤ κε θάνωμεν  </p>
        <p><a>12.157</a>  ἤ κεν ἀλευάμενοι θάνατον καὶ κῆρα φύγοιμεν.  </p>
        <p><a>12.158</a>  Σειρήνων μὲν πρῶτον ἀνώγει θεσπεσιάων  </p>
        <p><a>12.159</a>  φθόγγον ἀλεύασθαι καὶ λειμῶν᾽ ἀνθεμόεντα.  </p>
        <p><a>12.160</a>  οἶον ἔμ᾽ ἠνώγει ὄπ᾽ ἀκουέμεν: ἀλλά με δεσμῷ  </p>
        <p><a>12.161</a>  δήσατ᾽ ἐν ἀργαλέῳ, ὄφρ᾽ ἔμπεδον αὐτόθι μίμνω,  </p>
        <p><a>12.162</a>  ὀρθὸν ἐν ἱστοπέδῃ, ἐκ δ᾽ αὐτοῦ πείρατ᾽ ἀνήφθω.  </p>
        <p><a>12.163</a>  εἰ δέ κε λίσσωμαι ὑμέας λῦσαί τε κελεύω,  </p>
        <p><a>12.164</a>  ὑμεῖς δὲ πλεόνεσσι τότ᾽ ἐν δεσμοῖσι πιέζειν.  </p>
        <p><a>12.165</a>  ἦ τοι ἐγὼ τὰ ἕκαστα λέγων ἑτάροισι πίφαυσκον:  </p>
        <p><a>12.166</a>  τόφρα δὲ καρπαλίμως ἐξίκετο νηῦς ἐυεργὴς  </p>
        <p><a>12.167</a>  νῆσον Σειρήνοιιν: ἔπειγε γὰρ οὖρος ἀπήμων.  </p>
        <p><a>12.168</a>  αὐτίκ᾽ ἔπειτ᾽ ἄνεμος μὲν ἐπαύσατο ἠδὲ γαλήνη  </p>
        <p><a>12.169</a>  ἔπλετο νηνεμίη, κοίμησε δὲ κύματα δαίμων.  </p>
        <p><a>12.170</a>  ἀνστάντες δ᾽ ἕταροι νεὸς ἱστία μηρύσαντο  </p>
        <p><a>12.171</a>  καὶ τὰ μὲν ἐν νηὶ γλαφυρῇ θέσαν, οἱ δ᾽ ἐπ᾽ ἐρετμὰ  </p>
        <p><a>12.172</a>  ἑζόμενοι λεύκαινον ὕδωρ ξεστῇς ἐλάτῃσιν.  </p>
        <p><a>12.173</a>  αὐτὰρ ἐγὼ κηροῖο μέγαν τροχὸν ὀξέι χαλκῷ  </p>
        <p><a>12.174</a>  τυτθὰ διατμήξας χερσὶ στιβαρῇσι πίεζον:  </p>
        <p><a>12.175</a>  αἶψα δ᾽ ἰαίνετο κηρός, ἐπεὶ κέλετο μεγάλη ἲς  </p>
        <p><a>12.176</a>  Ἠελίου τ᾽ αὐγὴ Ὑπεριονίδαο ἄνακτος:  </p>
        <p><a>12.177</a>  ἑξείης δ᾽ ἑτάροισιν ἐπ᾽ οὔατα πᾶσιν ἄλειψα.  </p>
        <p><a>12.178</a>  οἱ δ᾽ ἐν νηί μ᾽ ἔδησαν ὁμοῦ χεῖράς τε πόδας τε  </p>
        <p><a>12.179</a>  ὀρθὸν ἐν ἱστοπέδῃ, ἐκ δ᾽ αὐτοῦ πείρατ᾽ ἀνῆπτον:  </p>
        <p><a>12.180</a>  αὐτοὶ δ᾽ ἑζόμενοι πολιὴν ἅλα τύπτον ἐρετμοῖς.  </p>
        <p><a>12.181</a>  ἀλλ᾽ ὅτε τόσσον ἀπῆμεν ὅσον τε γέγωνε βοήσας,  </p>
        <p><a>12.182</a>  ῥίμφα διώκοντες, τὰς δ᾽ οὐ λάθεν ὠκύαλος νηῦς  </p>
        <p><a>12.183</a>  ἐγγύθεν ὀρνυμένη, λιγυρὴν δ᾽ ἔντυνον ἀοιδήν:  </p>
        <p><a>12.184</a>  δεῦρ᾽ ἄγ᾽ ἰών, πολύαιν᾽ Ὀδυσεῦ, μέγα κῦδος Ἀχαιῶν,  </p>
        <p><a>12.185</a>  νῆα κατάστησον, ἵνα νωιτέρην ὄπ ἀκούσῃς.  </p>
        <p><a>12.186</a>  οὐ γάρ πώ τις τῇδε παρήλασε νηὶ μελαίνῃ,  </p>
        <p><a>12.187</a>  πρίν γ᾽ ἡμέων μελίγηρυν ἀπὸ στομάτων ὄπ᾽ ἀκοῦσαι,  </p>
        <p><a>12.188</a>  ἀλλ᾽ ὅ γε τερψάμενος νεῖται καὶ πλείονα εἰδώς.  </p>
        <p><a>12.189</a>  ἴδμεν γάρ τοι πάνθ᾽ ὅσ᾽ ἐνὶ Τροίῃ εὐρείῃ  </p>
        <p><a>12.190</a>  Ἀργεῖοι Τρῶές τε θεῶν ἰότητι μόγησαν,  </p>
        <p><a>12.191</a>  ἴδμεν δ᾽, ὅσσα γένηται ἐπὶ χθονὶ πουλυβοτείρῃ.  </p>
        <p><a>12.192</a>  ὣς φάσαν ἱεῖσαι ὄπα κάλλιμον: αὐτὰρ ἐμὸν κῆρ  </p>
        <p><a>12.193</a>  ἤθελ᾽ ἀκουέμεναι, λῦσαί τ᾽ ἐκέλευον ἑταίρους  </p>
        <p><a>12.194</a>  ὀφρύσι νευστάζων: οἱ δὲ προπεσόντες ἔρεσσον.  </p>
        <p><a>12.195</a>  αὐτίκα δ᾽ ἀνστάντες Περιμήδης Εὐρύλοχός τε  </p>
        <p><a>12.196</a>  πλείοσί μ᾽ ἐν δεσμοῖσι δέον μᾶλλόν τε πίεζον.  </p>
        <p><a>12.197</a>  αὐτὰρ ἐπεὶ δὴ τάς γε παρήλασαν, οὐδ᾽ ἔτ᾽ ἔπειτα  </p>
        <p><a>12.198</a>  φθογγῆς Σειρήνων ἠκούομεν οὐδέ τ᾽ ἀοιδῆς,  </p>
        <p><a>12.199</a>  αἶψ᾽ ἀπὸ κηρὸν ἕλοντο ἐμοὶ ἐρίηρες ἑταῖροι,  </p>
        <p><a>12.200</a>  ὅν σφιν ἐπ᾽ ὠσὶν ἄλειψ᾽, ἐμέ τ᾽ ἐκ δεσμῶν ἀνέλυσαν.  </p>
        <p><a>12.201</a>  ἀλλ᾽ ὅτε δὴ τὴν νῆσον ἐλείπομεν, αὐτίκ᾽ ἔπειτα  </p>
        <p><a>12.202</a>  καπνὸν καὶ μέγα κῦμα ἴδον καὶ δοῦπον ἄκουσα.  </p>
        <p><a>12.203</a>  τῶν δ᾽ ἄρα δεισάντων ἐκ χειρῶν ἔπτατ᾽ ἐρετμά,  </p>
        <p><a>12.204</a>  βόμβησαν δ᾽ ἄρα πάντα κατὰ ῥόον: ἔσχετο δ᾽ αὐτοῦ  </p>
        <p><a>12.205</a>  νηῦς, ἐπεὶ οὐκέτ᾽ ἐρετμὰ προήκεα χερσὶν ἔπειγον.  </p>
        <p><a>12.206</a>  αὐτὰρ ἐγὼ διὰ νηὸς ἰὼν ὤτρυνον ἑταίρους  </p>
        <p><a>12.207</a>  μειλιχίοις ἐπέεσσι παρασταδὸν ἄνδρα ἕκαστον:  </p>
        <p><a>12.208</a>   ὦ φίλοι, οὐ γάρ πώ τι κακῶν ἀδαήμονές εἰμεν:  </p>
        <p><a>12.209</a>  οὐ μὲν δὴ τόδε μεῖζον ἕπει κακόν, ἢ ὅτε Κύκλωψ  </p>
        <p><a>12.210</a>  εἴλει ἐνὶ σπῆι γλαφυρῷ κρατερῆφι βίηφιν:  </p>
        <p><a>12.211</a>  ἀλλὰ καὶ ἔνθεν ἐμῇ ἀρετῇ, βουλῇ τε νόῳ τε,  </p>
        <p><a>12.212</a>  ἐκφύγομεν, καί που τῶνδε μνήσεσθαι ὀίω.  </p>
        <p><a>12.213</a>  νῦν δ᾽ ἄγεθ᾽, ὡς ἂν ἐγὼ εἴπω, πειθώμεθα πάντες.  </p>
        <p><a>12.214</a>  ὑμεῖς μὲν κώπῃσιν ἁλὸς ῥηγμῖνα βαθεῖαν  </p>
        <p><a>12.215</a>  τύπτετε κληίδεσσιν ἐφήμενοι, αἴ κέ ποθι Ζεὺς  </p>
        <p><a>12.216</a>  δώῃ τόνδε γ᾽ ὄλεθρον ὑπεκφυγέειν καὶ ἀλύξαι:  </p>
        <p><a>12.217</a>  σοὶ δέ, κυβερνῆθ᾽, ὧδ᾽ ἐπιτέλλομαι: ἀλλ᾽ ἐνὶ θυμῷ  </p>
        <p><a>12.218</a>  βάλλευ, ἐπεὶ νηὸς γλαφυρῆς οἰήια νωμᾷς.  </p>
        <p><a>12.219</a>  τούτου μὲν καπνοῦ καὶ κύματος ἐκτὸς ἔεργε  </p>
        <p><a>12.220</a>  νῆα, σὺ δὲ σκοπέλου ἐπιμαίεο, μή σε λάθῃσι  </p>
        <p><a>12.221</a>  κεῖσ᾽ ἐξορμήσασα καὶ ἐς κακὸν ἄμμε βάλῃσθα.  </p>
        <p><a>12.222</a>  ὣς ἐφάμην, οἱ δ᾽ ὦκα ἐμοῖς ἐπέεσσι πίθοντο.  </p>
        <p><a>12.223</a>  Σκύλλην δ᾽ οὐκέτ᾽ ἐμυθεόμην, ἄπρηκτον ἀνίην,  </p>
        <p><a>12.224</a>  μή πώς μοι δείσαντες ἀπολλήξειαν ἑταῖροι  </p>
        <p><a>12.225</a>  εἰρεσίης, ἐντὸς δὲ πυκάζοιεν σφέας αὐτούς.  </p>
        <p><a>12.226</a>  καὶ τότε δὴ Κίρκης μὲν ἐφημοσύνης ἀλεγεινῆς  </p>
        <p><a>12.227</a>  λανθανόμην, ἐπεὶ οὔ τί μ᾽ ἀνώγει θωρήσσεσθαι:  </p>
        <p><a>12.228</a>  αὐτὰρ ἐγὼ καταδὺς κλυτὰ τεύχεα καὶ δύο δοῦρε  </p>
        <p><a>12.229</a>  μάκρ᾽ ἐν χερσὶν ἑλὼν εἰς ἴκρια νηὸς ἔβαινον  </p>
        <p><a>12.230</a>  πρῴρης: ἔνθεν γάρ μιν ἐδέγμην πρῶτα φανεῖσθαι  </p>
        <p><a>12.231</a>  Σκύλλην πετραίην, ἥ μοι φέρε πῆμ᾽ ἑτάροισιν.  </p>
        <p><a>12.232</a>  οὐδέ πῃ ἀθρῆσαι δυνάμην, ἔκαμον δέ μοι ὄσσε  </p>
        <p><a>12.233</a>  πάντῃ παπταίνοντι πρὸς ἠεροειδέα πέτρην.  </p>
        <p><a>12.234</a>  ἡμεῖς μὲν στεινωπὸν ἀνεπλέομεν γοόωντες:  </p>
        <p><a>12.235</a>  ἔνθεν μὲν Σκύλλη, ἑτέρωθι δὲ δῖα Χάρυβδις  </p>
        <p><a>12.236</a>  δεινὸν ἀνερροίβδησε θαλάσσης ἁλμυρὸν ὕδωρ.  </p>
        <p><a>12.237</a>  ἦ τοι ὅτ᾽ ἐξεμέσειε, λέβης ὣς ἐν πυρὶ πολλῷ  </p>
        <p><a>12.238</a>  πᾶσ᾽ ἀναμορμύρεσκε κυκωμένη, ὑψόσε δ᾽ ἄχνη  </p>
        <p><a>12.239</a>  ἄκροισι σκοπέλοισιν ἐπ᾽ ἀμφοτέροισιν ἔπιπτεν:  </p>
        <p><a>12.240</a>  ἀλλ᾽ ὅτ᾽ ἀναβρόξειε θαλάσσης ἁλμυρὸν ὕδωρ,  </p>
        <p><a>12.241</a>  πᾶσ᾽ ἔντοσθε φάνεσκε κυκωμένη, ἀμφὶ δὲ πέτρη  </p>
        <p><a>12.242</a>  δεινὸν ἐβεβρύχει, ὑπένερθε δὲ γαῖα φάνεσκε  </p>
        <p><a>12.243</a>  ψάμμῳ κυανέη: τοὺς δὲ χλωρὸν δέος ᾕρει.  </p>
        <p><a>12.244</a>  ἡμεῖς μὲν πρὸς τὴν ἴδομεν δείσαντες ὄλεθρον:  </p>
        <p><a>12.245</a>  τόφρα δέ μοι Σκύλλη γλαφυρῆς ἐκ νηὸς ἑταίρους  </p>
        <p><a>12.246</a>  ἓξ ἕλεθ᾽, οἳ χερσίν τε βίηφί τε φέρτατοι ἦσαν.  </p>
        <p><a>12.247</a>  σκεψάμενος δ᾽ ἐς νῆα θοὴν ἅμα καὶ μεθ᾽ ἑταίρους  </p>
        <p><a>12.248</a>  ἤδη τῶν ἐνόησα πόδας καὶ χεῖρας ὕπερθεν  </p>
        <p><a>12.249</a>  ὑψόσ᾽ ἀειρομένων: ἐμὲ δὲ φθέγγοντο καλεῦντες  </p>
        <p><a>12.250</a>  ἐξονομακλήδην, τότε γ᾽ ὕστατον, ἀχνύμενοι κῆρ.  </p>
        <p><a>12.251</a>  ὡς δ᾽ ὅτ᾽ ἐπὶ προβόλῳ ἁλιεὺς περιμήκεϊ ῥάβδῳ  </p>
        <p><a>12.252</a>  ἰχθύσι τοῖς ὀλίγοισι δόλον κατὰ εἴδατα βάλλων  </p>
        <p><a>12.253</a>  ἐς πόντον προΐησι βοὸς κέρας ἀγραύλοιο,  </p>
        <p><a>12.254</a>  ἀσπαίροντα δ᾽ ἔπειτα λαβὼν ἔρριψε θύραζε,  </p>
        <p><a>12.255</a>  ὣς οἵ γ᾽ ἀσπαίροντες ἀείροντο προτὶ πέτρας:  </p>
        <p><a>12.256</a>  αὐτοῦ δ᾽ εἰνὶ θύρῃσι κατήσθιε κεκληγῶτας  </p>
        <p><a>12.257</a>  χεῖρας ἐμοὶ ὀρέγοντας ἐν αἰνῇ δηιοτῆτι:  </p>
        <p><a>12.258</a>  οἴκτιστον δὴ κεῖνο ἐμοῖς ἴδον ὀφθαλμοῖσι  </p>
        <p><a>12.259</a>  πάντων, ὅσσ᾽ ἐμόγησα πόρους ἁλὸς ἐξερεείνων.  </p>
        <p><a>12.260</a>  αὐτὰρ ἐπεὶ πέτρας φύγομεν δεινήν τε Χάρυβδιν  </p>
        <p><a>12.261</a>  Σκύλλην τ᾽, αὐτίκ᾽ ἔπειτα θεοῦ ἐς ἀμύμονα νῆσον  </p>
        <p><a>12.262</a>  ἱκόμεθ᾽: ἔνθα δ᾽ ἔσαν καλαὶ βόες εὐρυμέτωποι,  </p>
        <p><a>12.263</a>  πολλὰ δὲ ἴφια μῆλ᾽ Ὑπερίονος Ἠελίοιο.  </p>
        <p><a>12.264</a>  δὴ τότ᾽ ἐγὼν ἔτι πόντῳ ἐὼν ἐν νηὶ μελαίνῃ  </p>
        <p><a>12.265</a>  μυκηθμοῦ τ᾽ ἤκουσα βοῶν αὐλιζομενάων  </p>
        <p><a>12.266</a>  οἰῶν τε βληχήν: καί μοι ἔπος ἔμπεσε θυμῷ  </p>
        <p><a>12.267</a>  μάντηος ἀλαοῦ, Θηβαίου Τειρεσίαο,  </p>
        <p><a>12.268</a>  Κίρκης τ᾽ Αἰαίης, ἥ μοι μάλα πόλλ᾽ ἐπέτελλε  </p>
        <p><a>12.269</a>  νῆσον ἀλεύασθαι τερψιμβρότου Ἠελίοιο.  </p>
        <p><a>12.270</a>  δὴ τότ᾽ ἐγὼν ἑτάροισι μετηύδων ἀχνύμενος κῆρ:  </p>
        <p><a>12.271</a>  κέκλυτέ μευ μύθων κακά περ πάσχοντες ἑταῖροι,  </p>
        <p><a>12.272</a>  ὄφρ᾽ ὑμῖν εἴπω μαντήια Τειρεσίαο  </p>
        <p><a>12.273</a>  Κίρκης τ᾽ Αἰαίης, ἥ μοι μάλα πόλλ᾽ ἐπέτελλε  </p>
        <p><a>12.274</a>  νῆσον ἀλεύασθαι τερψιμβρότου Ἠελίοιο:  </p>
        <p><a>12.275</a>  ἔνθα γὰρ αἰνότατον κακὸν ἔμμεναι ἄμμιν ἔφασκεν.  </p>
        <p><a>12.276</a>  ἀλλὰ παρὲξ τὴν νῆσον ἐλαύνετε νῆα μέλαιναν.  </p>
        <p><a>12.277</a>  ὣς ἐφάμην, τοῖσιν δὲ κατεκλάσθη φίλον ἦτορ.  </p>
        <p><a>12.278</a>  αὐτίκα δ᾽ Εὐρύλοχος στυγερῷ μ᾽ ἠμείβετο μύθῳ:  </p>
        <p><a>12.279</a>  σχέτλιός εἰς, Ὀδυσεῦ: περί τοι μένος, οὐδέ τι γυῖα  </p>
        <p><a>12.280</a>  κάμνεις: ἦ ῥά νυ σοί γε σιδήρεα πάντα τέτυκται,  </p>
        <p><a>12.281</a>  ὅς ῥ᾽ ἑτάρους καμάτῳ ἁδηκότας ἠδὲ καὶ ὕπνῳ  </p>
        <p><a>12.282</a>  οὐκ ἐάᾳς γαίης ἐπιβήμεναι, ἔνθα κεν αὖτε  </p>
        <p><a>12.283</a>  νήσῳ ἐν ἀμφιρύτῃ λαρὸν τετυκοίμεθα δόρπον,  </p>
        <p><a>12.284</a>  ἀλλ᾽ αὔτως διὰ νύκτα θοὴν ἀλάλησθαι ἄνωγας  </p>
        <p><a>12.285</a>  νήσου ἀποπλαγχθέντας ἐν ἠεροειδέι πόντῳ.  </p>
        <p><a>12.286</a>  ἐκ νυκτῶν δ᾽ ἄνεμοι χαλεποί, δηλήματα νηῶν,  </p>
        <p><a>12.287</a>  γίγνονται: πῇ κέν τις ὑπεκφύγοι αἰπὺν ὄλεθρον,  </p>
        <p><a>12.288</a>  ἤν πως ἐξαπίνης ἔλθῃ ἀνέμοιο θύελλα,  </p>
        <p><a>12.289</a>  ἢ Νότου ἢ Ζεφύροιο δυσαέος, οἵ τε μάλιστα  </p>
        <p><a>12.290</a>  νῆα διαρραίουσι θεῶν ἀέκητι ἀνάκτων.  </p>
        <p><a>12.291</a>  ἀλλ᾽ ἦ τοι νῦν μὲν πειθώμεθα νυκτὶ μελαίνῃ  </p>
        <p><a>12.292</a>  δόρπον θ᾽ ὁπλισόμεσθα θοῇ παρὰ νηὶ μένοντες,  </p>
        <p><a>12.293</a>  ἠῶθεν δ᾽ ἀναβάντες ἐνήσομεν εὐρέι πόντῳ.  </p>
        <p><a>12.294</a>  ὣς ἔφατ᾽ Εὐρύλοχος, ἐπὶ δ᾽ ᾔνεον ἄλλοι ἑταῖροι.  </p>
        <p><a>12.295</a>  καὶ τότε δὴ γίγνωσκον ὃ δὴ κακὰ μήδετο δαίμων,  </p>
        <p><a>12.296</a>  καί μιν φωνήσας ἔπεα πτερόεντα προσηύδων:  </p>
        <p><a>12.297</a>  Εὐρύλοχ᾽, ἦ μάλα δή με βιάζετε μοῦνον ἐόντα.  </p>
        <p><a>12.298</a>  ἀλλ᾽ ἄγε νῦν μοι πάντες ὀμόσσατε καρτερὸν ὅρκον:  </p>
        <p><a>12.299</a>  εἴ κέ τιν᾽ ἠὲ βοῶν ἀγέλην ἢ πῶυ μέγ᾽ οἰῶν  </p>
        <p><a>12.300</a>  εὕρωμεν, μή πού τις ἀτασθαλίῃσι κακῇσιν  </p>
        <p><a>12.301</a>  ἢ βοῦν ἠέ τι μῆλον ἀποκτάνῃ: ἀλλὰ ἕκηλοι  </p>
        <p><a>12.302</a>  ἐσθίετε βρώμην, τὴν ἀθανάτη πόρε Κίρκη.  </p>
        <p><a>12.303</a>  ὣς ἐφάμην, οἱ δ᾽ αὐτίκ᾽ ἀπώμνυον, ὡς ἐκέλευον.  </p>
        <p><a>12.304</a>  αὐτὰρ ἐπεί ῥ᾽ ὄμοσάν τε τελεύτησάν τε τὸν ὅρκον,  </p>
        <p><a>12.305</a>  στήσαμεν ἐν λιμένι γλαφυρῷ ἐυεργέα νῆα  </p>
        <p><a>12.306</a>  ἄγχ᾽ ὕδατος γλυκεροῖο, καὶ ἐξαπέβησαν ἑταῖροι  </p>
        <p><a>12.307</a>  νηός, ἔπειτα δὲ δόρπον ἐπισταμένως τετύκοντο.  </p>
        <p><a>12.308</a>  αὐτὰρ ἐπεὶ πόσιος καὶ ἐδητύος ἐξ ἔρον ἕντο,  </p>
        <p><a>12.309</a>  μνησάμενοι δὴ ἔπειτα φίλους ἔκλαιον ἑταίρους,  </p>
        <p><a>12.310</a>  οὓς ἔφαγε Σκύλλη γλαφυρῆς ἐκ νηὸς ἑλοῦσα:  </p>
        <p><a>12.311</a>  κλαιόντεσσι δὲ τοῖσιν ἐπήλυθε νήδυμος ὕπνος.  </p>
        <p><a>12.312</a>  ἦμος δὲ τρίχα νυκτὸς ἔην, μετὰ δ᾽ ἄστρα βεβήκει,  </p>
        <p><a>12.313</a>  ὦρσεν ἔπι ζαῆν ἄνεμον νεφεληγερέτα Ζεὺς  </p>
        <p><a>12.314</a>  λαίλαπι θεσπεσίῃ, σὺν δὲ νεφέεσσι κάλυψε  </p>
        <p><a>12.315</a>  γαῖαν ὁμοῦ καὶ πόντον: ὀρώρει δ᾽ οὐρανόθεν νύξ.  </p>
        <p><a>12.316</a>  ἦμος δ᾽ ἠριγένεια φάνη ῥοδοδάκτυλος Ἠώς,  </p>
        <p><a>12.317</a>  νῆα μὲν ὡρμίσαμεν κοῖλον σπέος εἰσερύσαντες.  </p>
        <p><a>12.318</a>  ἔνθα δ᾽ ἔσαν νυμφέων καλοὶ χοροὶ ἠδὲ θόωκοι:  </p>
        <p><a>12.319</a>  καὶ τότ᾽ ἐγὼν ἀγορὴν θέμενος μετὰ μῦθον ἔειπον:  </p>
        <p><a>12.320</a>  ὦ φίλοι, ἐν γὰρ νηὶ θοῇ βρῶσίς τε πόσις τε  </p>
        <p><a>12.321</a>  ἔστιν, τῶν δὲ βοῶν ἀπεχώμεθα, μή τι πάθωμεν:  </p>
        <p><a>12.322</a>  δεινοῦ γὰρ θεοῦ αἵδε βόες καὶ ἴφια μῆλα,  </p>
        <p><a>12.323</a>  Ἠελίου, ὃς πάντ᾽ ἐφορᾷ καὶ πάντ᾽ ἐπακούει.  </p>
        <p><a>12.324</a>  ὣς ἐφάμην, τοῖσιν δ᾽ ἐπεπείθετο θυμὸς ἀγήνωρ.  </p>
        <p><a>12.325</a>  μῆνα δὲ πάντ᾽ ἄλληκτος ἄη Νότος, οὐδέ τις ἄλλος  </p>
        <p><a>12.326</a>  γίγνετ᾽ ἔπειτ᾽ ἀνέμων εἰ μὴ Εὖρός τε Νότος τε.  </p>
        <p><a>12.327</a>  οἱ δ᾽ ἧος μὲν σῖτον ἔχον καὶ οἶνον ἐρυθρόν,  </p>
        <p><a>12.328</a>  τόφρα βοῶν ἀπέχοντο λιλαιόμενοι βιότοιο.  </p>
        <p><a>12.329</a>  ἀλλ᾽ ὅτε δὴ νηὸς ἐξέφθιτο ἤια πάντα,  </p>
        <p><a>12.330</a>  καὶ δὴ ἄγρην ἐφέπεσκον ἀλητεύοντες ἀνάγκῃ,  </p>
        <p><a>12.331</a>  ἰχθῦς ὄρνιθάς τε, φίλας ὅ τι χεῖρας ἵκοιτο,  </p>
        <p><a>12.332</a>  γναμπτοῖς ἀγκίστροισιν, ἔτειρε δὲ γαστέρα λιμός:  </p>
        <p><a>12.333</a>  δὴ τότ᾽ ἐγὼν ἀνὰ νῆσον ἀπέστιχον, ὄφρα θεοῖσιν  </p>
        <p><a>12.334</a>  εὐξαίμην, εἴ τίς μοι ὁδὸν φήνειε νέεσθαι.  </p>
        <p><a>12.335</a>  ἀλλ᾽ ὅτε δὴ διὰ νήσου ἰὼν ἤλυξα ἑταίρους,  </p>
        <p><a>12.336</a>  χεῖρας νιψάμενος, ὅθ᾽ ἐπὶ σκέπας ἦν ἀνέμοιο,  </p>
        <p><a>12.337</a>  ἠρώμην πάντεσσι θεοῖς οἳ Ὄλυμπον ἔχουσιν:  </p>
        <p><a>12.338</a>  οἱ δ᾽ ἄρα μοι γλυκὺν ὕπνον ἐπὶ βλεφάροισιν ἔχευαν.  </p>
        <p><a>12.339</a>  Εὐρύλοχος δ᾽ ἑτάροισι κακῆς ἐξήρχετο βουλῆς:  </p>
        <p><a>12.340</a>  κέκλυτέ μευ μύθων κακά περ πάσχοντες ἑταῖροι.  </p>
        <p><a>12.341</a>  πάντες μὲν στυγεροὶ θάνατοι δειλοῖσι βροτοῖσι,  </p>
        <p><a>12.342</a>  λιμῷ δ᾽ οἴκτιστον θανέειν καὶ πότμον ἐπισπεῖν.  </p>
        <p><a>12.343</a>  ἀλλ᾽ ἄγετ᾽, Ἠελίοιο βοῶν ἐλάσαντες ἀρίστας  </p>
        <p><a>12.344</a>  ῥέξομεν ἀθανάτοισι, τοὶ οὐρανὸν εὐρὺν ἔχουσιν.  </p>
        <p><a>12.345</a>  εἰ δέ κεν εἰς Ἰθάκην ἀφικοίμεθα, πατρίδα γαῖαν,  </p>
        <p><a>12.346</a>  αἶψά κεν Ἠελίῳ Ὑπερίονι πίονα νηὸν  </p>
        <p><a>12.347</a>  τεύξομεν, ἐν δέ κε θεῖμεν ἀγάλματα πολλὰ καὶ ἐσθλά.  </p>
        <p><a>12.348</a>  εἰ δὲ χολωσάμενός τι βοῶν ὀρθοκραιράων  </p>
        <p><a>12.349</a>  νῆ᾽ ἐθέλῃ ὀλέσαι, ἐπὶ δ᾽ ἕσπωνται θεοὶ ἄλλοι,  </p>
        <p><a>12.350</a>  βούλομ᾽ ἅπαξ πρὸς κῦμα χανὼν ἀπὸ θυμὸν ὀλέσσαι,  </p>
        <p><a>12.351</a>  ἢ δηθὰ στρεύγεσθαι ἐὼν ἐν νήσῳ ἐρήμῃ.  </p>
        <p><a>12.352</a>  ὣς ἔφατ᾽ Εὐρύλοχος, ἐπὶ δ᾽ ᾔνεον ἄλλοι ἑταῖροι.  </p>
        <p><a>12.353</a>  αὐτίκα δ᾽ Ἠελίοιο βοῶν ἐλάσαντες ἀρίστας  </p>
        <p><a>12.354</a>  ἐγγύθεν, οὐ γὰρ τῆλε νεὸς κυανοπρῴροιο  </p>
        <p><a>12.355</a>  βοσκέσκονθ᾽ ἕλικες καλαὶ βόες εὐρυμέτωποι:  </p>
        <p><a>12.356</a>  τὰς δὲ περίστησάν τε καὶ εὐχετόωντο θεοῖσιν,  </p>
        <p><a>12.357</a>  φύλλα δρεψάμενοι τέρενα δρυὸς ὑψικόμοιο:  </p>
        <p><a>12.358</a>  οὐ γὰρ ἔχον κρῖ λευκὸν ἐυσσέλμου ἐπὶ νηός.  </p>
        <p><a>12.359</a>  αὐτὰρ ἐπεί ῥ᾽ εὔξαντο καὶ ἔσφαξαν καὶ ἔδειραν,  </p>
        <p><a>12.360</a>  μηρούς τ᾽ ἐξέταμον κατά τε κνίσῃ ἐκάλυψαν  </p>
        <p><a>12.361</a>  δίπτυχα ποιήσαντες, ἐπ᾽ αὐτῶν δ᾽ ὠμοθέτησαν.  </p>
        <p><a>12.362</a>  οὐδ᾽ εἶχον μέθυ λεῖψαι ἐπ᾽ αἰθομένοις ἱεροῖσιν,  </p>
        <p><a>12.363</a>  ἀλλ᾽ ὕδατι σπένδοντες ἐπώπτων ἔγκατα πάντα.  </p>
        <p><a>12.364</a>  αὐτὰρ ἐπεὶ κατὰ μῆρ᾽ ἐκάη καὶ σπλάγχνα πάσαντο,  </p>
        <p><a>12.365</a>  μίστυλλόν τ᾽ ἄρα τἆλλα καὶ ἀμφ᾽ ὀβελοῖσιν ἔπειραν.  </p>
        <p><a>12.366</a>  καὶ τότε μοι βλεφάρων ἐξέσσυτο νήδυμος ὕπνος,  </p>
        <p><a>12.367</a>  βῆν δ᾽ ἰέναι ἐπὶ νῆα θοὴν καὶ θῖνα θαλάσσης.  </p>
        <p><a>12.368</a>  ἀλλ᾽ ὅτε δὴ σχεδὸν ἦα κιὼν νεὸς ἀμφιελίσσης,  </p>
        <p><a>12.369</a>  καὶ τότε με κνίσης ἀμφήλυθεν ἡδὺς ἀυτμή.  </p>
        <p><a>12.370</a>  οἰμώξας δὲ θεοῖσι μέγ᾽ ἀθανάτοισι γεγώνευν:  </p>
        <p><a>12.371</a>  Ζεῦ πάτερ ἠδ᾽ ἄλλοι μάκαρες θεοὶ αἰὲν ἐόντες,  </p>
        <p><a>12.372</a>  ἦ με μάλ᾽ εἰς ἄτην κοιμήσατε νηλέι ὕπνῳ.  </p>
        <p><a>12.373</a>  οἱ δ᾽ ἕταροι μέγα ἔργον ἐμητίσαντο μένοντες.  </p>
        <p><a>12.374</a>  ὠκέα δ᾽ Ἠελίῳ Ὑπερίονι ἄγγελος ἦλθε  </p>
        <p><a>12.375</a>  Λαμπετίη τανύπεπλος, ὅ οἱ βόας ἔκταμεν ἡμεῖς.  </p>
        <p><a>12.376</a>  αὐτίκα δ᾽ ἀθανάτοισι μετηύδα χωόμενος κῆρ:  </p>
        <p><a>12.377</a>  Ζεῦ πάτερ ἠδ᾽ ἄλλοι μάκαρες θεοὶ αἰὲν ἐόντες,  </p>
        <p><a>12.378</a>  τῖσαι δὴ ἑτάρους Λαερτιάδεω Ὀδυσῆος,  </p>
        <p><a>12.379</a>  οἵ μευ βοῦς ἔκτειναν ὑπέρβιον, ᾗσιν ἐγώ γε  </p>
        <p><a>12.380</a>  χαίρεσκον μὲν ἰὼν εἰς οὐρανὸν ἀστερόεντα,  </p>
        <p><a>12.381</a>  ἠδ᾽ ὁπότ᾽ ἂψ ἐπὶ γαῖαν ἀπ᾽ οὐρανόθεν προτραποίμην.  </p>
        <p><a>12.382</a>  εἰ δέ μοι οὐ τίσουσι βοῶν ἐπιεικέ᾽ ἀμοιβήν,  </p>
        <p><a>12.383</a>  δύσομαι εἰς Ἀίδαο καὶ ἐν νεκύεσσι φαείνω.  </p>
        <p><a>12.384</a>  τὸν δ᾽ ἀπαμειβόμενος προσέφη νεφεληγερέτα Ζεύς:  </p>
        <p><a>12.385</a>  Ἠέλι᾽, ἦ τοι μὲν σὺ μετ᾽ ἀθανάτοισι φάεινε  </p>
        <p><a>12.386</a>  καὶ θνητοῖσι βροτοῖσιν ἐπὶ ζείδωρον ἄρουραν:  </p>
        <p><a>12.387</a>  τῶν δέ κ᾽ ἐγὼ τάχα νῆα θοὴν ἀργῆτι κεραυνῷ  </p>
        <p><a>12.388</a>  τυτθὰ βαλὼν κεάσαιμι μέσῳ ἐνὶ οἴνοπι πόντῳ.  </p>
        <p><a>12.389</a>  ταῦτα δ᾽ ἐγὼν ἤκουσα Καλυψοῦς ἠυκόμοιο:  </p>
        <p><a>12.390</a>  ἡ δ᾽ ἔφη Ἑρμείαο διακτόρου αὐτὴ ἀκοῦσαι.  </p>
        <p><a>12.391</a>  αὐτὰρ ἐπεί ῥ᾽ ἐπὶ νῆα κατήλυθον ἠδὲ θάλασσαν,  </p>
        <p><a>12.392</a>  νείκεον ἄλλοθεν ἄλλον ἐπισταδόν, οὐδέ τι μῆχος  </p>
        <p><a>12.393</a>  εὑρέμεναι δυνάμεσθα, βόες δ᾽ ἀποτέθνασαν ἤδη.  </p>
        <p><a>12.394</a>  τοῖσιν δ᾽ αὐτίκ᾽ ἔπειτα θεοὶ τέραα προύφαινον:  </p>
        <p><a>12.395</a>  εἷρπον μὲν ῥινοί, κρέα δ᾽ ἀμφ᾽ ὀβελοῖσι μεμύκει,  </p>
        <p><a>12.396</a>  ὀπταλέα τε καὶ ὠμά, βοῶν δ᾽ ὣς γίγνετο φωνή.  </p>
        <p><a>12.397</a>  ἑξῆμαρ μὲν ἔπειτα ἐμοὶ ἐρίηρες ἑταῖροι  </p>
        <p><a>12.398</a>  δαίνυντ᾽ Ἠελίοιο βοῶν ἐλάσαντες ἀρίστας:  </p>
        <p><a>12.399</a>  ἀλλ᾽ ὅτε δὴ ἕβδομον ἦμαρ ἐπὶ Ζεὺς θῆκε Κρονίων,  </p>
        <p><a>12.400</a>  καὶ τότ᾽ ἔπειτ᾽ ἄνεμος μὲν ἐπαύσατο λαίλαπι θύων,  </p>
        <p><a>12.401</a>  ἡμεῖς δ᾽ αἶψ᾽ ἀναβάντες ἐνήκαμεν εὐρέι πόντῳ,  </p>
        <p><a>12.402</a>  ἱστὸν στησάμενοι ἀνά θ᾽ ἱστία λεύκ᾽ ἐρύσαντες.  </p>
        <p><a>12.403</a>  ἀλλ᾽ ὅτε δὴ τὴν νῆσον ἐλείπομεν, οὐδέ τις ἄλλη  </p>
        <p><a>12.404</a>  φαίνετο γαιάων, ἀλλ᾽ οὐρανὸς ἠδὲ θάλασσα,  </p>
        <p><a>12.405</a>  δὴ τότε κυανέην νεφέλην ἔστησε Κρονίων  </p>
        <p><a>12.406</a>  νηὸς ὕπερ γλαφυρῆς, ἤχλυσε δὲ πόντος ὑπ᾽ αὐτῆς.  </p>
        <p><a>12.407</a>  ἡ δ᾽ ἔθει οὐ μάλα πολλὸν ἐπὶ χρόνον: αἶψα γὰρ ἦλθε  </p>
        <p><a>12.408</a>  κεκληγὼς Ζέφυρος μεγάλῃ σὺν λαίλαπι θύων,  </p>
        <p><a>12.409</a>  ἱστοῦ δὲ προτόνους ἔρρηξ᾽ ἀνέμοιο θύελλα  </p>
        <p><a>12.410</a>  ἀμφοτέρους: ἱστὸς δ᾽ ὀπίσω πέσεν, ὅπλα τε πάντα  </p>
        <p><a>12.411</a>  εἰς ἄντλον κατέχυνθ᾽. ὁ δ᾽ ἄρα πρυμνῇ ἐνὶ νηὶ  </p>
        <p><a>12.412</a>  πλῆξε κυβερνήτεω κεφαλήν, σὺν δ᾽ ὀστέ᾽ ἄραξε  </p>
        <p><a>12.413</a>  πάντ᾽ ἄμυδις κεφαλῆς: ὁ δ᾽ ἄρ᾽ ἀρνευτῆρι ἐοικὼς  </p>
        <p><a>12.414</a>  κάππεσ᾽ ἀπ᾽ ἰκριόφιν, λίπε δ᾽ ὀστέα θυμὸς ἀγήνωρ.  </p>
        <p><a>12.415</a>  Ζεὺς δ᾽ ἄμυδις βρόντησε καὶ ἔμβαλε νηὶ κεραυνόν:  </p>
        <p><a>12.416</a>  ἡ δ᾽ ἐλελίχθη πᾶσα Διὸς πληγεῖσα κεραυνῷ,  </p>
        <p><a>12.417</a>  ἐν δὲ θεείου πλῆτο, πέσον δ᾽ ἐκ νηὸς ἑταῖροι.  </p>
        <p><a>12.418</a>  οἱ δὲ κορώνῃσιν ἴκελοι περὶ νῆα μέλαιναν  </p>
        <p><a>12.419</a>  κύμασιν ἐμφορέοντο, θεὸς δ᾽ ἀποαίνυτο νόστον.  </p>
        <p><a>12.420</a>  αὐτὰρ ἐγὼ διὰ νηὸς ἐφοίτων, ὄφρ᾽ ἀπὸ τοίχους  </p>
        <p><a>12.421</a>  λῦσε κλύδων τρόπιος, τὴν δὲ ψιλὴν φέρε κῦμα,  </p>
        <p><a>12.422</a>  ἐκ δέ οἱ ἱστὸν ἄραξε ποτὶ τρόπιν. αὐτὰρ ἐπ᾽ αὐτῷ  </p>
        <p><a>12.423</a>  ἐπίτονος βέβλητο, βοὸς ῥινοῖο τετευχώς:  </p>
        <p><a>12.424</a>  τῷ ῥ᾽ ἄμφω συνέεργον, ὁμοῦ τρόπιν ἠδὲ καὶ ἱστόν,  </p>
        <p><a>12.425</a>  ἑζόμενος δ᾽ ἐπὶ τοῖς φερόμην ὀλοοῖς ἀνέμοισιν.  </p>
        <p><a>12.426</a>  ἔνθ᾽ ἦ τοι Ζέφυρος μὲν ἐπαύσατο λαίλαπι θύων,  </p>
        <p><a>12.427</a>  ἦλθε δ᾽ ἐπὶ Νότος ὦκα, φέρων ἐμῷ ἄλγεα θυμῷ,  </p>
        <p><a>12.428</a>  ὄφρ᾽ ἔτι τὴν ὀλοὴν ἀναμετρήσαιμι Χάρυβδιν.  </p>
        <p><a>12.429</a>  παννύχιος φερόμην, ἅμα δ᾽ ἠελίῳ ἀνιόντι  </p>
        <p><a>12.430</a>  ἦλθον ἐπὶ Σκύλλης σκόπελον δεινήν τε Χάρυβδιν.  </p>
        <p><a>12.431</a>  ἡ μὲν ἀνερροίβδησε θαλάσσης ἁλμυρὸν ὕδωρ:  </p>
        <p><a>12.432</a>  αὐτὰρ ἐγὼ ποτὶ μακρὸν ἐρινεὸν ὑψόσ᾽ ἀερθείς,  </p>
        <p><a>12.433</a>  τῷ προσφὺς ἐχόμην ὡς νυκτερίς. οὐδέ πῃ εἶχον  </p>
        <p><a>12.434</a>  οὔτε στηρίξαι ποσὶν ἔμπεδον οὔτ᾽ ἐπιβῆναι:  </p>
        <p><a>12.435</a>  ῥίζαι γὰρ ἑκὰς εἶχον, ἀπήωροι δ᾽ ἔσαν ὄζοι,  </p>
        <p><a>12.436</a>  μακροί τε μεγάλοι τε, κατεσκίαον δὲ Χάρυβδιν.  </p>
        <p><a>12.437</a>  νωλεμέως δ᾽ ἐχόμην, ὄφρ᾽ ἐξεμέσειεν ὀπίσσω  </p>
        <p><a>12.438</a>  ἱστὸν καὶ τρόπιν αὖτις: ἐελδομένῳ δέ μοι ἦλθον  </p>
        <p><a>12.439</a>  ὄψ᾽: ἦμος δ᾽ ἐπὶ δόρπον ἀνὴρ ἀγορῆθεν ἀνέστη  </p>
        <p><a>12.440</a>  κρίνων νείκεα πολλὰ δικαζομένων αἰζηῶν,  </p>
        <p><a>12.441</a>  τῆμος δὴ τά γε δοῦρα Χαρύβδιος ἐξεφαάνθη.  </p>
        <p><a>12.442</a>  ἧκα δ᾽ ἐγὼ καθύπερθε πόδας καὶ χεῖρε φέρεσθαι,  </p>
        <p><a>12.443</a>  μέσσῳ δ᾽ ἐνδούπησα παρὲξ περιμήκεα δοῦρα,  </p>
        <p><a>12.444</a>  ἑζόμενος δ᾽ ἐπὶ τοῖσι διήρεσα χερσὶν ἐμῇσι.  </p>
        <p><a>12.445</a>  Σκύλλην δ᾽ οὐκέτ᾽ ἔασε πατὴρ ἀνδρῶν τε θεῶν τε  </p>
        <p><a>12.446</a>  εἰσιδέειν: οὐ γάρ κεν ὑπέκφυγον αἰπὺν ὄλεθρον.  </p>
        <p><a>12.447</a>  ἔνθεν δ᾽ ἐννῆμαρ φερόμην, δεκάτῃ δέ με νυκτὶ  </p>
        <p><a>12.448</a>  νῆσον ἐς Ὠγυγίην πέλασαν θεοί, ἔνθα Καλυψὼ  </p>
        <p><a>12.449</a>  ναίει ἐυπλόκαμος, δεινὴ θεὸς αὐδήεσσα,  </p>
        <p><a>12.450</a>  ἥ μ᾽ ἐφίλει τ᾽ ἐκόμει τε.  τί τοι τάδε μυθολογεύω;  </p>
        <p><a>12.451</a>  ἤδη γάρ τοι χθιζὸς ἐμυθεόμην ἐνὶ οἴκῳ  </p>
        <p><a>12.452</a>  σοί τε καὶ ἰφθίμῃ ἀλόχῳ: ἐχθρὸν δέ μοί ἐστιν  </p>
        <p><a>12.453</a>  αὖτις ἀριζήλως εἰρημένα μυθολογεύειν.  </p>
    </div>
    <div class="bk">
        <h4 class="latin">ΟΔΥΣΣΕΙΑΣ ν</h4>
        <p><a>13.1</a>  ὣς ἔφαθ᾽, οἱ δ᾽ ἄρα πάντες ἀκὴν ἐγένοντο σιωπῇ,  </p>
        <p><a>13.2</a>  κηληθμῷ δ᾽ ἔσχοντο κατὰ μέγαρα σκιόεντα.  </p>
        <p><a>13.3</a>  τὸν δ᾽ αὖτ᾽ Ἀλκίνοος ἀπαμείβετο φώνησέν τε:  </p>
        <p><a>13.4</a>  ὦ Ὀδυσεῦ, ἐπεὶ ἵκευ ἐμὸν ποτὶ χαλκοβατὲς δῶ,  </p>
        <p><a>13.5</a>  ὑψερεφές, τῷ σ᾽ οὔ τι παλιμπλαγχθέντα γ᾽ ὀΐω  </p>
        <p><a>13.6</a>  ἂψ ἀπονοστήσειν, εἰ καὶ μάλα πολλὰ πέπονθας.  </p>
        <p><a>13.7</a>  ὑμέων δ᾽ ἀνδρὶ ἑκάστῳ ἐφιέμενος τάδε εἴρω,  </p>
        <p><a>13.8</a>  ὅσσοι ἐνὶ μεγάροισι γερούσιον αἴθοπα οἶνον  </p>
        <p><a>13.9</a>  αἰεὶ πίνετ᾽ ἐμοῖσιν, ἀκουάζεσθε δ᾽ ἀοιδοῦ.  </p>
        <p><a>13.10</a>  εἵματα μὲν δὴ ξείνῳ ἐϋξέστῃ ἐνὶ χηλῷ  </p>
        <p><a>13.11</a>  κεῖται καὶ χρυσὸς πολυδαίδαλος ἄλλα τε πάντα  </p>
        <p><a>13.12</a>  δῶρ᾽, ὅσα Φαιήκων βουληφόροι ἐνθάδ᾽ ἔνεικαν:  </p>
        <p><a>13.13</a>  ἀλλ᾽ ἄγε οἱ δῶμεν τρίποδα μέγαν ἠδὲ λέβητα  </p>
        <p><a>13.14</a>  ἀνδρακάς: ἡμεῖς δ᾽ αὖτε ἀγειρόμενοι κατὰ δῆμον  </p>
        <p><a>13.15</a>  τισόμεθ᾽: ἀργαλέον γὰρ ἕνα προικὸς χαρίσασθαι.  </p>
        <p><a>13.16</a>  ὣς ἔφατ᾽ Ἀλκίνοος, τοῖσιν δ᾽ ἐπιὴνδανε μῦθος.  </p>
        <p><a>13.17</a>  οἱ μὲν κακκείοντες ἔβαν οἶκόνδε ἕκαστος,  </p>
        <p><a>13.18</a>  ἦμος δ᾽ ἠριγένεια φάνη ῥοδοδάκτυλος Ἠώς,  </p>
        <p><a>13.19</a>  νῆάδ᾽ ἐπεσσεύοντο, φέρον δ᾽ εὐήνορα χαλκόν.  </p>
        <p><a>13.20</a>  καὶ τὰ μὲν εὖ κατέθηχ᾽ ἱερὸν μένος Ἀλκινόοιο,  </p>
        <p><a>13.21</a>  αὐτὸς ἰὼν διὰ νηὸς ὑπὸ ζυγά, μή τιν᾽ ἑταίρων  </p>
        <p><a>13.22</a>  βλάπτοι ἐλαυνόντων, ὁπότε σπερχοίατ᾽ ἐρετμοῖς.  </p>
        <p><a>13.23</a>  οἱ δ᾽ εἰς Ἀλκινόοιο κίον καὶ δαῖτ᾽ ἀλέγυνον.  </p>
        <p><a>13.24</a>  τοῖσι δὲ βοῦν ἱέρευσ᾽ ἱερὸν μένος Ἀλκινόοιο  </p>
        <p><a>13.25</a>  Ζηνὶ κελαινεφέϊ Κρονίδῃ, ὃς πᾶσιν ἀνάσσει.  </p>
        <p><a>13.26</a>  μῆρα δὲ κήαντες δαίνυντ᾽ ἐρικυδέα δαῖτα  </p>
        <p><a>13.27</a>  τερπόμενοι: μετὰ δέ σφιν ἐμέλπετο θεῖος ἀοιδός,  </p>
        <p><a>13.28</a>  Δημόδοκος, λαοῖσι τετιμένος. αὐτὰρ Ὀδυσσεὺς  </p>
        <p><a>13.29</a>  πολλὰ πρὸς ἠέλιον κεφαλὴν τρέπε παμφανόωντα,  </p>
        <p><a>13.30</a>  δῦναι ἐπειγόμενος: δὴ γὰρ μενέαινε νέεσθαι.  </p>
        <p><a>13.31</a>  ὡς δ᾽ ὅτ᾽ ἀνὴρ δόρποιο λιλαίεται, ᾧ τε πανῆμαρ  </p>
        <p><a>13.32</a>  νειὸν ἀν᾽ ἕλκητον βόε οἴνοπε πηκτὸν ἄροτρον:  </p>
        <p><a>13.33</a>  ἀσπασίως δ᾽ ἄρα τῷ κατέδυ φάος ἠελίοιο  </p>
        <p><a>13.34</a>  δόρπον ἐποίχεσθαι, βλάβεται δέ τε γούνατ᾽ ἰόντι:  </p>
        <p><a>13.35</a>  ὣς Ὀδυσῆ᾽ ἀσπαστὸν ἔδυ φάος ἠελίοιο.  </p>
        <p><a>13.36</a>  αἶψα δὲ Φαιήκεσσι φιληρέτμοισι μετηύδα,  </p>
        <p><a>13.37</a>  Ἀλκινόῳ δὲ μάλιστα πιφαυσκόμενος φάτο μῦθον:  </p>
        <p><a>13.38</a>  Ἀλκίνοε κρεῖον, πάντων ἀριδείκετε λαῶν,  </p>
        <p><a>13.39</a>  πέμπετέ με σπείσαντες ἀπήμονα, χαίρετε δ᾽ αὐτοί:  </p>
        <p><a>13.40</a>  ἤδη γὰρ τετέλεσται ἅ μοι φίλος ἤθελε θυμός,  </p>
        <p><a>13.41</a>  πομπὴ καὶ φίλα δῶρα, τά μοι θεοὶ Οὐρανίωνες  </p>
        <p><a>13.42</a>  ὄλβια ποιήσειαν: ἀμύμονα δ᾽ οἴκοι ἄκοιτιν  </p>
        <p><a>13.43</a>  νοστήσας εὕροιμι σὺν ἀρτεμέεσσι φίλοισιν.  </p>
        <p><a>13.44</a>  ὑμεῖς δ᾽ αὖθι μένοντες ἐϋφραίνοιτε γυναῖκας  </p>
        <p><a>13.45</a>  κουριδίας καὶ τέκνα: θεοὶ δ᾽ ἀρετὴν ὀπάσειαν  </p>
        <p><a>13.46</a>  παντοίην, καὶ μή τι κακὸν μεταδήμιον εἴη.  </p>
        <p><a>13.47</a>  ὣς ἔφαθ᾽, οἱ δ᾽ ἄρα πάντες ἐπῄνεον ἠδ᾽ ἐκέλευον  </p>
        <p><a>13.48</a>  πεμπέμεναι τὸν ξεῖνον, ἐπεὶ κατὰ μοῖραν ἔειπεν.  </p>
        <p><a>13.49</a>  καὶ τότε κήρυκα προσέφη μένος Ἀλκινόοιο:  </p>
        <p><a>13.50</a>  Ποντόνοε, κρητῆρα κερασσάμενος μέθυ νεῖμον  </p>
        <p><a>13.51</a>  πᾶσιν ἀνὰ μέγαρον, ὄφρ᾽ εὐξάμενοι Διὶ πατρὶ  </p>
        <p><a>13.52</a>  τὸν ξεῖνον πέμπωμεν ἑὴν ἐς πατρίδα γαῖαν.  </p>
        <p><a>13.53</a>  ὣς φάτο, Ποντόνοος δὲ μελίφρονα οἶνον ἐκίρνα,  </p>
        <p><a>13.54</a>  νώμησεν δ᾽ ἄρα πᾶσιν ἐπισταδόν: οἱ δὲ θεοῖσιν  </p>
        <p><a>13.55</a>  ἔσπεισαν μακάρεσσι, τοὶ οὐρανὸν εὐρὺν ἔχουσιν,  </p>
        <p><a>13.56</a>  αὐτόθεν ἐξ ἑδρέων. ἀνὰ δ᾽ ἵστατο δῖος Ὀδυσσεύς,  </p>
        <p><a>13.57</a>  Ἀρήτῃ δ᾽ ἐν χειρὶ τίθει δέπας ἀμφικύπελλον,  </p>
        <p><a>13.58</a>  καί μιν φωνήσας ἔπεα πτερόεντα προσηύδα:  </p>
        <p><a>13.59</a>  χαῖρέ μοι, ὦ βασίλεια, διαμπερές, εἰς ὅ κε γῆρας  </p>
        <p><a>13.60</a>  ἔλθῃ καὶ θάνατος, τά τ᾽ ἐπ᾽ ἀνθρώποισι πέλονται.  </p>
        <p><a>13.61</a>  αὐτὰρ ἐγὼ νέομαι: σὺ δὲ τέρπεο τῷδ᾽ ἐνὶ οἴκῳ  </p>
        <p><a>13.62</a>  παισί τε καὶ λαοῖσι καὶ Ἀλκινόῳ βασιλῆϊ.  </p>
        <p><a>13.63</a>  ὣς εἰπὼν ὑπὲρ οὐδὸν ἐβήσετο δῖος Ὀδυσσεύς,  </p>
        <p><a>13.64</a>  τῷ δ᾽ ἅμα κήρυκα προΐει μένος Ἀλκινόοιο,  </p>
        <p><a>13.65</a>  ἡγεῖσθαι ἐπὶ νῆα θοὴν καὶ θῖνα θαλάσσης:  </p>
        <p><a>13.66</a>  Ἀρήτη δ᾽ ἄρα οἱ δμῳὰς ἅμ᾽ ἔπεμπε γυναῖκας,  </p>
        <p><a>13.67</a>  τὴν μὲν φᾶρος ἔχουσαν ἐϋπλυνὲς ἠδὲ χιτῶνα,  </p>
        <p><a>13.68</a>  τὴν δ᾽ ἑτέρην χηλὸν πυκινὴν ἅμ᾽ ὄπασσε κομίζειν:  </p>
        <p><a>13.69</a>  ἡ δ᾽ ἄλλη σῖτόν τ᾽ ἔφερεν καὶ οἶνον ἐρυθρόν.  </p>
        <p><a>13.70</a>  αὐτὰρ ἐπεί ῥ᾽ ἐπὶ νῆα κατήλυθον ἠδὲ θάλασσαν,  </p>
        <p><a>13.71</a>  αἶψα τά γ᾽ ἐν νηῒ γλαφυρῇ πομπῆες ἀγαυοὶ  </p>
        <p><a>13.72</a>  δεξάμενοι κατέθεντο, πόσιν καὶ βρῶσιν ἅπασαν:  </p>
        <p><a>13.73</a>  κὰδ δ᾽ ἄρ᾽ Ὀδυσσῆϊ στόρεσαν ῥῆγός τε λίνον τε  </p>
        <p><a>13.74</a>  νηὸς ἐπ᾽ ἰκριόφιν γλαφυρῆς, ἵνα νήγρετον εὕδοι,  </p>
        <p><a>13.75</a>  πρυμνῆς: ἂν δὲ καὶ αὐτὸς ἐβήσετο καὶ κατέλεκτο  </p>
        <p><a>13.76</a>  σιγῇ: τοὶ δὲ καθῖζον ἐπὶ κληῗσιν ἕκαστοι  </p>
        <p><a>13.77</a>  κόσμῳ, πεῖσμα δ᾽ ἔλυσαν ἀπὸ τρητοῖο λίθοις.  </p>
        <p><a>13.78</a>  εὖθ᾽ οἱ ἀνακλινθέντες ἀνερρίπτουν ἅλα πηδῷ,  </p>
        <p><a>13.79</a>  καὶ τῷ νήδυμος ὕπνος ἐπὶ βλεφάροισιν ἔπιπτε,  </p>
        <p><a>13.80</a>  νήγρετος, ἥδιστος, θανάτῳ ἄγχιστα ἐοικώς.  </p>
        <p><a>13.81</a>  ἡ δ᾽, ὥς τ᾽ ἐν πεδίῳ τετράοροι ἄρσενες ἵπποι,  </p>
        <p><a>13.82</a>  πάντες ἅμ᾽ ὁρμηθέντες ὑπὸ πληγῇσιν ἱμάσθλης,  </p>
        <p><a>13.83</a>  ὑψόσ᾽ ἀειρόμενοι ῥίμφα πρήσσουσι κέλευθον,  </p>
        <p><a>13.84</a>  ὣς ἄρα τῆς πρύμνη μὲν ἀείρετο, κῦμα δ᾽ ὄπισθε  </p>
        <p><a>13.85</a>  πορφύρεον μέγα θῦε πολυφλοίσβοιο θαλάσσης.  </p>
        <p><a>13.86</a>  ἡ δὲ μάλ᾽ ἀσφαλέως θέεν ἔμπεδον: οὐδέ κεν ἴρηξ  </p>
        <p><a>13.87</a>  κίρκος ὁμαρτήσειεν, ἐλαφρότατος πετεηνῶν.  </p>
        <p><a>13.88</a>  ὣς ἡ ῥίμφα θέουσα θαλάσσης κύματ᾽ ἔταμνεν,  </p>
        <p><a>13.89</a>  ἄνδρα φέρουσα θεοῖς ἐναλίγκια μήδε᾽ ἔχοντα:  </p>
        <p><a>13.90</a>  ὃς πρὶν μὲν μάλα πολλὰ πάθ᾽ ἄλγεα ὃν κατὰ θυμὸν  </p>
        <p><a>13.91</a>  ἀνδρῶν τε πτολέμους ἀλεγεινά τε κύματα πείρων,  </p>
        <p><a>13.92</a>  δὴ τότε γ᾽ ἀτρέμας εὗδε, λελασμένος ὅσσ᾽ ἐπεπόνθει.  </p>
        <p><a>13.93</a>  εὖτ᾽ ἀστὴρ ὑπερέσχε φαάντατος, ὅς τε μάλιστα  </p>
        <p><a>13.94</a>  ἔρχεται ἀγγέλλων φάος Ἠοῦς ἠριγενείης,  </p>
        <p><a>13.95</a>  τῆμος δὴ νήσῳ προσεπίλνατο ποντοπόρος νηῦς.  </p>
        <p><a>13.96</a>  Φόρκυνος δέ τίς ἐστι λιμήν, ἁλίοιο γέροντος,  </p>
        <p><a>13.97</a>  ἐν δήμῳ Ἰθάκης: δύο δὲ προβλῆτες ἐν αὐτῷ  </p>
        <p><a>13.98</a>  ἀκταὶ ἀπορρῶγες, λιμένος ποτιπεπτηυῖαι,  </p>
        <p><a>13.99</a>  αἵ τ᾽ ἀνέμων σκεπόωσι δυσαήων μέγα κῦμα  </p>
        <p><a>13.100</a>  ἔκτοθεν: ἔντοσθεν δέ τ᾽ ἄνευ δεσμοῖο μένουσι  </p>
        <p><a>13.101</a>  νῆες ἐΰσσελμοι, ὅτ᾽ ἂν ὅρμου μέτρον ἵκωνται.  </p>
        <p><a>13.102</a>  αὐτὰρ ἐπὶ κρατὸς λιμένος τανύφυλλος ἐλαίη,  </p>
        <p><a>13.103</a>  ἀγχόθι δ᾽ αὐτῆς ἄντρον ἐπήρατον ἠεροειδές,  </p>
        <p><a>13.104</a>  ἱρὸν νυμφάων αἱ νηϊάδες καλέονται.  </p>
        <p><a>13.105</a>  ἐν δὲ κρητῆρές τε καὶ ἀμφιφορῆες ἔασιν  </p>
        <p><a>13.106</a>  λάϊνοι: ἔνθα δ᾽ ἔπειτα τιθαιβώσσουσι μέλισσαι.  </p>
        <p><a>13.107</a>  ἐν δ᾽ ἱστοὶ λίθεοι περιμήκεες, ἔνθα τε νύμφαι  </p>
        <p><a>13.108</a>  φάρε᾽ ὑφαίνουσιν ἁλιπόρφυρα, θαῦμα ἰδέσθαι:  </p>
        <p><a>13.109</a>  ἐν δ᾽ ὕδατ᾽ ἀενάοντα. δύω δέ τέ οἱ θύραι εἰσίν,  </p>
        <p><a>13.110</a>  αἱ μὲν πρὸς Βορέαο καταιβαταὶ ἀνθρώποισιν,  </p>
        <p><a>13.111</a>  αἱ δ᾽ αὖ πρὸς Νότου εἰσὶ θεώτεραι: οὐδέ τι κείνῃ  </p>
        <p><a>13.112</a>  ἄνδρες ἐσέρχονται, ἀλλ᾽ ἀθανάτων ὁδός ἐστιν.  </p>
        <p><a>13.113</a>  ἔνθ᾽ οἵ γ᾽ εἰσέλασαν, πρὶν εἰδότες: ἡ μὲν ἔπειτα  </p>
        <p><a>13.114</a>  ἠπείρῳ ἐπέκελσεν, ὅσον τ᾽ ἐπὶ ἥμισυ πάσης,  </p>
        <p><a>13.115</a>  σπερχομένη: τοῖον γὰρ ἐπείγετο χέρσ᾽ ἐρετάων:  </p>
        <p><a>13.116</a>  οἱ δ᾽ ἐκ νηὸς βάντες ἐϋζύγου ἤπειρόνδε  </p>
        <p><a>13.117</a>  πρῶτον Ὀδυσσῆα γλαφυρῆς ἐκ νηὸς ἄειραν  </p>
        <p><a>13.118</a>  αὐτῷ σύν τε λίνῳ καὶ ῥήγεϊ σιγαλόεντι,  </p>
        <p><a>13.119</a>  κὰδ δ᾽ ἄρ᾽ ἐπὶ ψαμάθῳ ἔθεσαν δεδμημένον ὕπνῳ,  </p>
        <p><a>13.120</a>  ἐκ δὲ κτήματ᾽ ἄειραν, ἅ οἱ Φαίηκες ἀγαυοὶ  </p>
        <p><a>13.121</a>  ὤπασαν οἴκαδ᾽ ἰόντι διὰ μεγάθυμον Ἀθήνην.  </p>
        <p><a>13.122</a>  καὶ τὰ μὲν οὖν παρὰ πυθμέν᾽ ἐλαίης ἀθρόα θῆκαν  </p>
        <p><a>13.123</a>  ἐκτὸς ὁδοῦ, μή πώς τις ὁδιτάων ἀνθρώπων,  </p>
        <p><a>13.124</a>  πρίν γ᾽ Ὀδυσῆ᾽ ἔγρεσθαι, ἐπελθὼν δηλήσαιτο:  </p>
        <p><a>13.125</a>  αὐτοὶ δ᾽ αὖτ᾽ οἶκόνδε πάλιν κίον.  οὐδ᾽ ἐνοσίχθων  </p>
        <p><a>13.126</a>  λήθετ᾽ ἀπειλάων, τὰς ἀντιθέῳ Ὀδυσῆϊ  </p>
        <p><a>13.127</a>  πρῶτον ἐπηπείλησε, Διὸς δ᾽ ἐξείρετο βουλήν:  </p>
        <p><a>13.128</a>  Ζεῦ πάτερ, οὐκέτ᾽ ἐγώ γε μετ᾽ ἀθανάτοισι θεοῖσι  </p>
        <p><a>13.129</a>  τιμήεις ἔσομαι, ὅτε με βροτοὶ οὔ τι τίουσιν,  </p>
        <p><a>13.130</a>  Φαίηκες, τοί πέρ τοι ἐμῆς ἔξ εἰσι γενέθλης.  </p>
        <p><a>13.131</a>  καὶ γὰρ νῦν Ὀδυσῆ᾽ ἐφάμην κακὰ πολλὰ παθόντα  </p>
        <p><a>13.132</a>  οἴκαδ᾽ ἐλεύσεσθαι: νόστον δέ οἱ οὔ ποτ᾽ ἀπηύρων  </p>
        <p><a>13.133</a>  πάγχυ, ἐπεὶ σὺ πρῶτον ὑπέσχεο καὶ κατένευσας.  </p>
        <p><a>13.134</a>  οἱ δ᾽ εὕδοντ᾽ ἐν νηῒ θοῇ ἐπὶ πόντον ἄγοντες  </p>
        <p><a>13.135</a>  κάτθεσαν εἰν Ἰθάκῃ, ἔδοσαν δέ οἱ ἄσπετα  δῶρα,  </p>
        <p><a>13.136</a>  χαλκόν τε χρυσόν τε ἅλις ἐσθῆτά θ᾽ ὑφαντήν,  </p>
        <p><a>13.137</a>  πόλλ᾽, ὅσ᾽ ἂν οὐδέ ποτε Τροίης ἐξήρατ᾽ Ὀδυσσεύς,  </p>
        <p><a>13.138</a>  εἴ περ ἀπήμων ἦλθε, λαχὼν ἀπὸ ληΐδος αἶσαν.  </p>
        <p><a>13.139</a>  τὸν δ᾽ ἀπαμειβόμενος προσέφη νεφεληγερέτα Ζεὺς:  </p>
        <p><a>13.140</a>  ὢ πόποι, ἐννοσίγαι᾽ εὐρυσθενές, οἷον ἔειπες.  </p>
        <p><a>13.141</a>  οὔ τί σ᾽ ἀτιμάζουσι θεοί: χαλεπὸν δέ κεν εἴη  </p>
        <p><a>13.142</a>  πρεσβύτατον καὶ ἄριστον ἀτιμίῃσιν ἰάλλειν.  </p>
        <p><a>13.143</a>  ἀνδρῶν δ᾽ εἴ πέρ τίς σε βίῃ καὶ κάρτεϊ εἴκων  </p>
        <p><a>13.144</a>  οὔ τι τίει. σοὶ δ᾽ ἐστὶ καὶ ἐξοπίσω τίσις αἰεί.  </p>
        <p><a>13.145</a>  ἔρξον ὅπως ἐθέλεις καί τοι φίλον ἔπλετο θυμῷ.  </p>
        <p><a>13.146</a>  τὸν δ᾽ ἠμείβετ᾽ ἔπειτα Ποσειδάων ἐνοσίχθων:  </p>
        <p><a>13.147</a>  αἶψά κ᾽ ἐγὼν ἔρξαιμι, κελαινεφές, ὡς ἀγορεύεις:  </p>
        <p><a>13.148</a>  ἀλλὰ σὸν αἰεὶ θυμὸν ὀπίζομαι ἠδ᾽ ἀλεείνω.  </p>
        <p><a>13.149</a>  νῦν αὖ Φαιήκων ἐθέλω περικαλλέα νῆα,  </p>
        <p><a>13.150</a>  ἐκ πομπῆς ἀνιοῦσαν, ἐν ἠεροειδέϊ πόντῳ  </p>
        <p><a>13.151</a>  ῥαῖσαι, ἵν᾽ ἤδη σχῶνται, ἀπολλήξωσι δὲ πομπῆς  </p>
        <p><a>13.152</a>  ἀνθρώπων, μέγα δέ σφιν ὄρος πόλει ἀμφικαλύψαι.  </p>
        <p><a>13.153</a>  τὸν δ᾽ ἀπαμειβόμενος προσέφη νεφεληγερέτα Ζεύς:  </p>
        <p><a>13.154</a>  ὢ πέπον, ὡς μὲν ἐμῷ θυμῷ δοκεῖ εἶναι ἄριστα,  </p>
        <p><a>13.155</a>  ὁππότε κεν δὴ πάντες ἐλαυνομένην προΐδωνται  </p>
        <p><a>13.156</a>  λαοὶ ἀπὸ πτόλιος, θεῖναι λίθον ἐγγύθι γαίης  </p>
        <p><a>13.157</a>  νηῒ θοῇ ἴκελον, ἵνα θαυμάζωσιν ἅπαντες  </p>
        <p><a>13.158</a>  ἄνθρωποι, μέγα δέ σφιν ὄρος πόλει ἀμφικαλύψαι.  </p>
        <p><a>13.159</a>  αὐτὰρ ἐπεὶ τό γ᾽ ἄκουσε Ποσειδάων ἐνοσίχθων,  </p>
        <p><a>13.160</a>  βῆ ῥ᾽ ἴμεν ἐς Σχερίην, ὅθι Φαίηκες γεγάασιν.  </p>
        <p><a>13.161</a>  ἔνθ᾽ ἔμεν᾽: ἡ δὲ μάλα σχεδὸν ἤλυθε ποντοπόρος νηῦς  </p>
        <p><a>13.162</a>  ῥίμφα διωκομένη: τῆς δὲ σχεδὸν ἦλθ᾽ ἐνοσίχθων,  </p>
        <p><a>13.163</a>  ὅς μιν λᾶαν ἔθηκε καὶ ἐρρίζωσεν ἔνερθε  </p>
        <p><a>13.164</a>  χειρὶ καταπρηνεῖ ἐλάσας: ὁ δὲ νόσφι βεβήκει.  </p>
        <p><a>13.165</a>  οἱ δὲ πρὸς ἀλλήλους ἔπεα πτερόεντ᾽ ἀγόρευον  </p>
        <p><a>13.166</a>  Φαίηκες δολιχήρετμοι, ναυσίκλυτοι ἄνδρες.  </p>
        <p><a>13.167</a>  ὧδε δέ τις εἴπεσκεν ἰδὼν ἐς πλησίον ἄλλον:  </p>
        <p><a>13.168</a>  ὤ μοι, τίς δὴ νῆα θοὴν ἐπέδησ᾽ ἐνὶ πόντῳ  </p>
        <p><a>13.169</a>  οἴκαδ᾽ ἐλαυνομένην; καὶ δὴ προὐφαίνετο πᾶσα.  </p>
        <p><a>13.170</a>  ὣς ἄρα τις εἴπεσκε: τὰ δ᾽ οὐκ ἴσαν ὡς ἐτέτυκτο.  </p>
        <p><a>13.171</a>  τοῖσιν δ᾽ Ἀλκίνοος ἀγορήσατο καὶ μετέειπεν:  </p>
        <p><a>13.172</a>  ὢ πόποι, ἦ μάλα δή με παλαίφατα θέσφαθ᾽ ἱκάνει  </p>
        <p><a>13.173</a>  πατρὸς ἐμοῦ, ὃς ἔφασκε Ποσειδάων᾽ ἀγάσασθαι  </p>
        <p><a>13.174</a>  ἡμῖν, οὕνεκα πομποὶ ἀπήμονές εἰμεν ἁπάντων.  </p>
        <p><a>13.175</a>  φῆ ποτὲ Φαιήκων ἀνδρῶν περικαλλέα, νῆα,  </p>
        <p><a>13.176</a>  ἐκ πομπῆς ἀνιοῦσαν, ἐν ἠεροειδέϊ πόντῳ  </p>
        <p><a>13.177</a>  ῥαισέμεναι, μέγα δ᾽ ἧμιν ὄρος πόλει ἀμφικαλύψειν.  </p>
        <p><a>13.178</a>  ὣς ἀγόρευ᾽ ὁ γέρων: τὰ δὲ δὴ νῦν πάντα τελεῖται.  </p>
        <p><a>13.179</a>  ἀλλ᾽ ἄγεθ᾽, ὡς ἂν ἐγὼ εἴπω, πειθώμεθα πάντες:  </p>
        <p><a>13.180</a>  πομπῆς μὲν παύσασθε βροτῶν, ὅτε κέν τις ἵκηται  </p>
        <p><a>13.181</a>  ἡμέτερον προτὶ ἄστυ: Ποσειδάωνι δὲ ταύρους  </p>
        <p><a>13.182</a>  δώδεκα κεκριμένους ἱερεύσομεν, αἴ κ᾽ ἐλεήσῃ,  </p>
        <p><a>13.183</a>  μηδ᾽ ἡμῖν περίμηκες ὄρος πόλει ἀμφικαλύψῃ.  </p>
        <p><a>13.184</a>  ὣς ἔφαθ᾽, οἱ δ᾽ ἔδεισαν, ἑτοιμάσσαντο δὲ ταύρους.  </p>
        <p><a>13.185</a>  ὣς οἱ μέν ῥ᾽ εὔχοντο Ποσειδάωνι ἄνακτι  </p>
        <p><a>13.186</a>  δήμου Φαιήκων ἡγήτορες ἠδὲ μέδοντες,  </p>
        <p><a>13.187</a>  ἑσταότες περὶ βωμόν. ὁ δ᾽ ἔγρετο δῖος Ὀδυσσεὺς  </p>
        <p><a>13.188</a>  εὕδων ἐν γαίῃ πατρωΐῃ, οὐδέ μιν ἔγνω,  </p>
        <p><a>13.189</a>  ἤδη δὴν ἀπεών: περὶ γὰρ θεὸς ἠέρα χεῦε  </p>
        <p><a>13.190</a>  Παλλὰς Ἀθηναίη, κούρη Διός, ὄφρα μιν αὐτὸν  </p>
        <p><a>13.191</a>  ἄγνωστον τεύξειεν ἕκαστά τε μυθήσαιτο,  </p>
        <p><a>13.192</a>  μή μιν πρὶν ἄλοχος γνοίη ἀστοί τε φίλοι τε,  </p>
        <p><a>13.193</a>  πρὶν πᾶσαν μνηστῆρας ὑπερβασίην ἀποτῖσαι.  </p>
        <p><a>13.194</a>  τοὔνεκ᾽ ἄρ᾽ ἀλλοειδέα φαινέσκετο πάντα ἄνακτι,  </p>
        <p><a>13.195</a>  ἀτραπιτοί τε διηνεκέες λιμένες τε πάνορμοι  </p>
        <p><a>13.196</a>  πέτραι τ᾽ ἠλίβατοι καὶ δένδρεα τηλεθόωντα.  </p>
        <p><a>13.197</a>  στῆ δ᾽ ἄρ᾽ ἀναΐξας καί ῥ᾽ εἴσιδε πατρίδα γαῖαν:  </p>
        <p><a>13.198</a>  ᾤμωξέν τ᾽ ἄρ ἔπειτα καὶ ὣ πεπλήγετο μηρὼ  </p>
        <p><a>13.199</a>  χερσὶ καταπρηνέσσ᾽, ὀλοφυρόμενος δ᾽ ἔπος ηὔδα:  </p>
        <p><a>13.200</a>  ὤ μοι ἐγώ, τέων αὖτε βροτῶν ἐς γαῖαν ἱκάνω;  </p>
        <p><a>13.201</a>  ἦ ῥ᾽ οἵ γ᾽ ὑβρισταί τε καὶ ἄγριοι οὐδὲ δίκαιοι,  </p>
        <p><a>13.202</a>  ἦε φιλόξεινοι, καί σφιν νόος ἐστὶ θεουδής;  </p>
        <p><a>13.203</a>  πῇ δὴ χρήματα πολλὰ φέρω τάδε; πῇ τε καὶ αὐτὸς  </p>
        <p><a>13.204</a>  πλάζομαι; αἴθ᾽ ὄφελον μεῖναι παρὰ Φαιήκεσσιν  </p>
        <p><a>13.205</a>  αὐτοῦ: ἐγὼ δέ κεν ἄλλον ὑπερμενέων βασιλήων  </p>
        <p><a>13.206</a>  ἐξικόμην, ὅς κέν μ᾽ ἐφίλει καὶ ἔπεμπε νέεσθαι.  </p>
        <p><a>13.207</a>  νῦν δ᾽ οὔτ᾽ ἄρ πῃ θέσθαι ἐπίσταμαι, οὐδὲ μὲν αὐτοῦ  </p>
        <p><a>13.208</a>  καλλείψω, μή πώς μοι ἕλωρ ἄλλοισι γένηται.  </p>
        <p><a>13.209</a>  ὢ πόποι, οὐκ ἄρα πάντα νοήμονες οὐδὲ δίκαιοι  </p>
        <p><a>13.210</a>  ἦσαν Φαιήκων ἡγήτορες ἠδὲ μέδοντες,  </p>
        <p><a>13.211</a>  οἵ μ᾽ εἰς ἄλλην γαῖαν ἀπήγαγον, ἦ τέ μ᾽ ἔφαντο  </p>
        <p><a>13.212</a>  ἄξειν εἰς Ἰθάκην εὐδείελον, οὐδ᾽ ἐτέλεσσαν.  </p>
        <p><a>13.213</a>  Ζεὺς σφέας τίσαιτο ἱκετήσιος, ὅς τε καὶ ἄλλους  </p>
        <p><a>13.214</a>  ἀνθρώπους ἐφορᾷ καὶ τίνυται ὅς τις ἁμάρτῃ.  </p>
        <p><a>13.215</a>  ἀλλ᾽ ἄγε δὴ τὰ χρήματ᾽ ἀριθμήσω καὶ ἴδωμαι,  </p>
        <p><a>13.216</a>  μή τί μοι οἴχωνται κοίλης ἐπὶ νηὸς ἄγοντες.  </p>
        <p><a>13.217</a>  ὣς εἰπὼν τρίποδας περικαλλέας ἠδὲ λέβητας  </p>
        <p><a>13.218</a>  ἠρίθμει καὶ χρυσὸν ὑφαντά τε εἵματα καλά.  </p>
        <p><a>13.219</a>  τῶν μὲν ἄρ᾽ ὀύ τι πόθει: ὁ δ᾽ ὀδύρετο πατρίδα γαῖαν  </p>
        <p><a>13.220</a>  ἑρπύζων παρὰ θῖνα πολυφλοίσβοιο θαλάσσης,  </p>
        <p><a>13.221</a>  πόλλ᾽ ὀλοφυρόμενος. σχεδόθεν δέ οἱ ἦλθεν Ἀθήνη,  </p>
        <p><a>13.222</a>  ἀνδρὶ δέμας εἰκυῖα νέῳ, ἐπιβώτορι μήλων,  </p>
        <p><a>13.223</a>  παναπάλῳ, οἷοί τε ἀνάκτων παῖδες ἔασι,  </p>
        <p><a>13.224</a>  δίπτυχον ἀμφ᾽ ὤμοισιν ἔχουσ᾽ εὐεργέα λώπην:  </p>
        <p><a>13.225</a>  ποσσὶ δ᾽ ὑπὸ λιπαροῖσι πέδιλ᾽ ἔχε, χερσὶ δ᾽ ἄκοντα.  </p>
        <p><a>13.226</a>  τὴν δ᾽ Ὀδυσεὺς γήθησεν ἰδὼν καὶ ἐναντίος ἦλθε,  </p>
        <p><a>13.227</a>  καί μιν φωνήσας ἔπεα πτερόεντα προσηύδα:  </p>
        <p><a>13.228</a>  ὦ φίλ᾽, ἐπεί σε πρῶτα κιχάνω τῷδ᾽ ἐνὶ χώρῳ,  </p>
        <p><a>13.229</a>  χαῖρέ τε καὶ μή μοί τι κακῷ νόῳ ἀντιβολήσαις,  </p>
        <p><a>13.230</a>  ἀλλὰ σάω μὲν ταῦτα, σάω δ᾽ ἐμέ: σοὶ γὰρ ἐγώ γε  </p>
        <p><a>13.231</a>  εὔχομαι ὥς τε θεῷ καί σευ φίλα γούναθ᾽ ἱκάνω.  </p>
        <p><a>13.232</a>  καί μοι τοῦτ᾽ ἀγόρευσον ἐτήτυμον, ὄφρ᾽ ἐῢ εἰδῶ:  </p>
        <p><a>13.233</a>  τίς γῆ, τίς δῆμος, τίνες ἀνέρες ἐγγεγάασιν;  </p>
        <p><a>13.234</a>  ἦ πού τις νήσων εὐδείελος, ἦέ τις ἀκτὴ  </p>
        <p><a>13.235</a>  κεῖθ᾽ ἁλὶ κεκλιμένη ἐριβώλακος ἠπείροιο;  </p>
        <p><a>13.236</a>  τὸν δ᾽ αὖτε προσέειπε θεὰ γλαυκῶπις Ἀθήνη:  </p>
        <p><a>13.237</a>  νήπιός εἰς, ὦ ξεῖν᾽, ἢ τηλόθεν εἰλήλουθας,  </p>
        <p><a>13.238</a>  εἰ δὴ τήνδε τε γαῖαν ἀνείρεαι. οὐδέ τι λίην  </p>
        <p><a>13.239</a>  οὕτω νώνυμός ἐστιν: ἴσασι δέ μιν μάλα πολλοί,  </p>
        <p><a>13.240</a>  ἠμὲν ὅσοι ναίουσι πρὸς ἠῶ τ᾽ ἠέλιόν τε,  </p>
        <p><a>13.241</a>  ἠδ᾽ ὅσσοι μετόπισθε ποτὶ ζόφον ἠερόεντα.  </p>
        <p><a>13.242</a>  ἦ τοι μὲν τρηχεῖα καὶ οὐχ ἱππήλατός ἐστιν,  </p>
        <p><a>13.243</a>  οὐδὲ λίην λυπρή, ἀτὰρ οὐδ᾽ εὐρεῖα τέτυκται.  </p>
        <p><a>13.244</a>  ἐν μὲν γάρ οἱ σῖτος ἀθέσφατος, ἐν δέ τε οἶνος  </p>
        <p><a>13.245</a>  γίγνεται: αἰεὶ δ᾽ ὄμβρος ἔχει τεθαλυῖά τ᾽ ἐέρση:  </p>
        <p><a>13.246</a>  αἰγίβοτος δ᾽ ἀγαθὴ καὶ βούβοτος: ἔστι μὲν ὕλη  </p>
        <p><a>13.247</a>  παντοίη, ἐν δ᾽ ἀρδμοὶ ἐπηετανοὶ παρέασι.  </p>
        <p><a>13.248</a>  τῷ τοι, ξεῖν᾽, Ἰθάκης γε καὶ ἐς Τροίην ὄνομ᾽ ἵκει,  </p>
        <p><a>13.249</a>  τήν περ τηλοῦ φασὶν Ἀχαιΐδος ἔμμεναι αἴης.  </p>
        <p><a>13.250</a>  ὣς φάτο, γήθησεν δὲ πολύτλας δῖος Ὀδυσσεύς,  </p>
        <p><a>13.251</a>  χαίρων ᾗ γαίῃ πατρωΐῃ, ὥς οἱ ἔειπε  </p>
        <p><a>13.252</a>  Παλλὰς Ἀθηναίη, κούρη Διὸς, αἰγιόχοιο:  </p>
        <p><a>13.253</a>  καί μιν φωνήσας ἔπεα πτερόεντα προσηύδα:  </p>
        <p><a>13.254</a>  οὐδ᾽ ὅ γ᾽ ἀληθέα εἶπε, πάλιν δ᾽ ὅ γε λάζετο μῦθον,  </p>
        <p><a>13.255</a>  αἰεὶ ἐνὶ στήθεσσι νόον πολυκερδέα νωμῶν:  </p>
        <p><a>13.256</a>  πυνθανόμην Ἰθάκης γε καὶ ἐν Κρήτῃ εὐρείῃ,  </p>
        <p><a>13.257</a>  τηλοῦ ὑπὲρ πόντου: νῦν δ᾽ εἰλήλουθα καὶ αὐτὸς  </p>
        <p><a>13.258</a>  χρήμασι σὺν τοίσδεσσι: λιπὼν δ᾽ ἔτι παισὶ τοσαῦτα  </p>
        <p><a>13.259</a>  φεύγω, ἐπεὶ φίλον υἷα κατέκτανον Ἰδομενῆος,  </p>
        <p><a>13.260</a>  Ὀρσίλοχον πόδας ὠκύν, ὃς ἐν Κρήτῃ εὐρείῃ  </p>
        <p><a>13.261</a>  ἀνέρας ἀλφηστὰς νίκα ταχέεσσι πόδεσσιν,  </p>
        <p><a>13.262</a>  οὕνεκά με στερέσαι τῆς ληΐδος ἤθελε πάσης  </p>
        <p><a>13.263</a>  Τρωϊάδος, τῆς εἵνεκ᾽ ἐγὼ πάθον ἄλγεα θυμῷ,  </p>
        <p><a>13.264</a>  ἀνδρῶν τε πτολέμους ἀλεγεινά τε κύματα πείρων,  </p>
        <p><a>13.265</a>  οὕνεκ᾽ ἄρ᾽ οὐχ ᾧ πατρὶ χαριζόμενος θεράπευον  </p>
        <p><a>13.266</a>  δήμῳ ἔνι Τρώων, ἀλλ᾽ ἄλλων ἦρχον ἑταίρων.  </p>
        <p><a>13.267</a>  τὸν μὲν ἐγὼ κατιόντα βάλον χαλκήρεϊ δουρὶ  </p>
        <p><a>13.268</a>  ἀγρόθεν, ἐγγὺς ὁδοῖο λοχησάμενος σὺν ἑταίρῳ:  </p>
        <p><a>13.269</a>  νὺξ δὲ μάλα δνοφερὴ κάτεχ᾽ οὐρανόν, οὐδέ τις ἡμέας  </p>
        <p><a>13.270</a>  ἀνθρώπων ἐνόησε, λάθον δέ ἑ θυμὸν ἀπούρας.  </p>
        <p><a>13.271</a>  αὐτὰρ ἐπεὶ δὴ τόν γε κατέκτανον ὀξέϊ χαλκῷ,  </p>
        <p><a>13.272</a>  αὐτίκ᾽ ἐγὼν ἐπὶ νῆα κιὼν Φοίνικας ἀγαυοὺς  </p>
        <p><a>13.273</a>  ἐλλισάμην, καί σφιν μενοεικέα ληΐδα δῶκα:  </p>
        <p><a>13.274</a>  τούς μ᾽ ἐκέλευσα Πύλονδε καταστῆσαι καὶ ἐφέσσαι  </p>
        <p><a>13.275</a>  ἢ εἰς Ἤλιδα δῖαν, ὅθι κρατέουσιν Ἐπειοί.  </p>
        <p><a>13.276</a>  ἀλλ᾽ ἦ τοι σφέας κεῖθεν ἀπώσατο ἲς ἀνέμοιο  </p>
        <p><a>13.277</a>  πόλλ᾽ ἀεκαζομένους, οὐδ᾽ ἤθελον ἐξαπατῆσαι.  </p>
        <p><a>13.278</a>  κεῖθεν δὲ πλαγχθέντες ἱκάνομεν ἐνθάδε νυκτός.  </p>
        <p><a>13.279</a>  σπουδῇ δ᾽ ἐς λιμένα προερέσσαμεν, οὐδέ τις ἡμῖν  </p>
        <p><a>13.280</a>  δόρπου μνῆστις ἔην, μάλα περ χατέουσιν ἑλέσθαι,  </p>
        <p><a>13.281</a>  ἀλλ᾽ αὔτως ἀποβάντες ἐκείμεθα νηὸς ἅπαντες.  </p>
        <p><a>13.282</a>  ἔνθ᾽ ἐμὲ μὲν γλυκὺς ὕπνος ἐπήλυθε κεκμηῶτα,  </p>
        <p><a>13.283</a>  οἱ δὲ χρήματ᾽ ἐμὰ γλαφυρῆς ἐκ νηὸς ἑλόντες  </p>
        <p><a>13.284</a>  κάτθεσαν, ἔνθα περ αὐτὸς ἐπὶ ψαμάθοισιν ἐκείμην.  </p>
        <p><a>13.285</a>  οἱ δ᾽ ἐς Σιδονίην εὖ ναιομένην ἀναβάντες  </p>
        <p><a>13.286</a>  ᾤχοντ᾽: αὐτὰρ ἐγὼ λιπόμην ἀκαχήμενος ἦτορ.  </p>
        <p><a>13.287</a>  ὣς φάτο, μείδησεν δὲ θεὰ γλαυκῶπις Ἀθήνη,  </p>
        <p><a>13.288</a>  χειρί τέ μιν κατέρεξε: δέμας δ᾽ ἤϊκτο γυναικὶ  </p>
        <p><a>13.289</a>  καλῇ τε μεγάλῃ τε καὶ ἀγλαὰ ἔργα ἰδυίῃ:  </p>
        <p><a>13.290</a>  καί μιν φωνήσασ᾽ ἔπεα πτερόεντα προσηύδα:  </p>
        <p><a>13.291</a>  κερδαλέος κ᾽ εἴη καὶ ἐπίκλοπος ὅς σε παρέλθοι  </p>
        <p><a>13.292</a>  ἐν πάντεσσι δόλοισι, καὶ εἰ θεὸς ἀντιάσειε.  </p>
        <p><a>13.293</a>  σχέτλιε, ποικιλομῆτα, δόλων ἆτ᾽, οὐκ ἄρ᾽ ἔμελλες,  </p>
        <p><a>13.294</a>  οὐδ᾽ ἐν σῇ περ ἐὼν γαίῃ, λήξειν ἀπατάων  </p>
        <p><a>13.295</a>  μύθων τε κλοπίων, οἵ τοι πεδόθεν φίλοι εἰσίν.  </p>
        <p><a>13.296</a>  ἀλλ᾽ ἄγε, μηκέτι ταῦτα λεγώμεθα, εἰδότες ἄμφω  </p>
        <p><a>13.297</a>  κέρδε᾽, ἐπεὶ σὺ μέν ἐσσι βροτῶν ὄχ᾽ ἄριστος ἁπάντων  </p>
        <p><a>13.298</a>  βουλῇ καὶ μύθοισιν, ἐγὼ δ᾽ ἐν πᾶσι θεοῖσι  </p>
        <p><a>13.299</a>  μήτι τε κλέομαι καὶ κέρδεσιν: οὐδὲ σύ γ᾽ ἔγνως  </p>
        <p><a>13.300</a>  Παλλάδ᾽ Ἀθηναίην, κούρην Διός, ἥ τέ τοι αἰεὶ  </p>
        <p><a>13.301</a>  ἐν πάντεσσι πόνοισι παρίσταμαι ἠδὲ φυλάσσω,  </p>
        <p><a>13.302</a>  καὶ δέ σε Φαιήκεσσι φίλον πάντεσσιν ἔθηκα,  </p>
        <p><a>13.303</a>  νῦν αὖ δεῦρ᾽ ἱκόμην, ἵνα τοι σὺν μῆτιν ὑφήνω  </p>
        <p><a>13.304</a>  χρήματά τε κρύψω, ὅσα τοι Φαίηκες ἀγαυοὶ  </p>
        <p><a>13.305</a>  ὤπασαν οἴκαδ᾽ ἰόντι ἐμῇ βουλῇ τε νόῳ τε,  </p>
        <p><a>13.306</a>  εἴπω θ᾽ ὅσσα τοι αἶσα δόμοις ἔνι ποιητοῖσι  </p>
        <p><a>13.307</a>  κήδε᾽ ἀνασχέσθαι: σὺ δὲ τετλάμεναι καὶ ἀνάγκῃ,  </p>
        <p><a>13.308</a>  μηδέ τῳ ἐκφάσθαι μήτ᾽ ἀνδρῶν μήτε γυναικῶν,  </p>
        <p><a>13.309</a>  πάντων, οὕνεκ᾽ ἄρ᾽ ἦλθες ἀλώμενος, ἀλλὰ σιωπῇ  </p>
        <p><a>13.310</a>  πάσχειν ἄλγεα πολλά, βίας ὑποδέγμενος ἀνδρῶν.  </p>
        <p><a>13.311</a>  τὴν δ᾽ ἀπαμειβόμενος προσέφη πολύμητις Ὀδυσσεύς:  </p>
        <p><a>13.312</a>  ἀργαλέον σε, θεά, γνῶναι βροτῷ ἀντιάσαντι,  </p>
        <p><a>13.313</a>  καὶ μάλ᾽ ἐπισταμένῳ: σὲ γὰρ αὐτὴν παντὶ ἐΐσκεις.  </p>
        <p><a>13.314</a>  τοῦτο δ᾽ ἐγὼν εὖ οἶδ᾽, ὅτι μοι πάρος ἠπίη ἦσθα,  </p>
        <p><a>13.315</a>  ἧος ἐνὶ Τροίῃ πολεμίζομεν υἷες Ἀχαιῶν.  </p>
        <p><a>13.316</a>  αὐτὰρ ἐπεὶ Πριάμοιο πόλιν διεπέρσαμεν αἰπήν,  </p>
        <p><a>13.317</a>  βῆμεν δ᾽ ἐν νήεσσι, θεὸς δ᾽ ἐκέδασσεν Ἀχαιούς,  </p>
        <p><a>13.318</a>  οὔ σέ γ᾽ ἔπειτα ἴδον, κούρη Διός, οὐδ᾽ ἐνόησα  </p>
        <p><a>13.319</a>  νηὸς ἐμῆς ἐπιβᾶσαν, ὅπως τί μοι ἄλγος ἀλάλκοις.  </p>
        <p><a>13.320</a>  ἀλλ᾽ αἰεὶ φρεσὶν ᾗσιν ἔχων δεδαϊγμένον ἦτορ  </p>
        <p><a>13.321</a>  ἠλώμην, ἧός με θεοὶ κακότητος ἔλυσαν:  </p>
        <p><a>13.322</a>  πρίν γ᾽ ὅτε Φαιήκων ἀνδρῶν ἐν πίονι δήμῳ  </p>
        <p><a>13.323</a>  θάρσυνάς τε ἔπεσσι καὶ ἐς πόλιν ἤγαγες αὐτή.  </p>
        <p><a>13.324</a>  νῦν δέ σε πρὸς πατρὸς γουνάζομαι—οὐ γὰρ ὀΐω  </p>
        <p><a>13.325</a>  ἥκειν εἰς Ἰθάκην εὐδείελον, ἀλλά τιν᾽ ἄλλην  </p>
        <p><a>13.326</a>  γαῖαν ἀναστρέφομαι: σὲ δὲ κερτομέουσαν ὀΐω  </p>
        <p><a>13.327</a>  ταῦτ᾽ ἀγορευέμεναι, ἵν᾽ ἐμὰς φρένας ἠπεροπεύσῃς—  </p>
        <p><a>13.328</a>  εἰπέ μοι εἰ ἐτεόν γε φίλην ἐς πατρίδ᾽ ἱκάνω.  </p>
        <p><a>13.329</a>  τὸν δ᾽ ἠμείβετ᾽ ἔπειτα θεὰ γλαυκῶπις Ἀθήνη:  </p>
        <p><a>13.330</a>  αἰεί τοι τοιοῦτον ἐνὶ στήθεσσι νόημα:  </p>
        <p><a>13.331</a>  τῷ σε καὶ οὐ δύναμαι προλιπεῖν δύστηνον ἐόντα,  </p>
        <p><a>13.332</a>  οὕνεκ᾽ ἐπητής ἐσσι καὶ ἀγχίνοος καὶ ἐχέφρων.  </p>
        <p><a>13.333</a>  ἀσπασίως γάρ κ᾽ ἄλλος ἀνὴρ ἀλαλήμενος ἐλθὼν  </p>
        <p><a>13.334</a>  ἵετ᾽ ἐνὶ μεγάροις ἰδέειν παῖδάς τ᾽ ἄλοχόν τε:  </p>
        <p><a>13.335</a>  σοὶ δ᾽ οὔ πω φίλον ἐστὶ δαήμεναι οὐδὲ πυθέσθαι,  </p>
        <p><a>13.336</a>  πρίν γ᾽ ἔτι σῆς ἀλόχου πειρήσεαι, ἥ τέ τοι αὔτως  </p>
        <p><a>13.337</a>  ἧσται ἐνὶ μεγάροισιν, ὀϊζυραὶ δέ οἱ αἰεὶ  </p>
        <p><a>13.338</a>  φθίνουσιν νύκτες τε καὶ ἤματα δάκρυ χεούσῃ.  </p>
        <p><a>13.339</a>  αὐτὰρ ἐγὼ τὸ μὲν οὔ ποτ᾽ ἀπίστεον, ἀλλ᾽ ἐνὶ θυμῷ  </p>
        <p><a>13.340</a>  ᾔδε᾽, ὃ νοστήσεις ὀλέσας ἄπο πάντας ἑταίρους:  </p>
        <p><a>13.341</a>  ἀλλά τοι οὐκ ἐθέλησα Ποσειδάωνι μάχεσθαι  </p>
        <p><a>13.342</a>  πατροκασιγνήτῳ, ὅς τοι κότον ἔνθετο θυμῷ,  </p>
        <p><a>13.343</a>  χωόμενος ὅτι οἱ υἱὸν φίλον ἐξαλάωσας.  </p>
        <p><a>13.344</a>  ἀλλ᾽ ἄγε τοι δείξω Ἰθάκης ἕδος, ὄφρα πεποίθῃς.  </p>
        <p><a>13.345</a>  Φόρκυνος μὲν ὅδ᾽ ἐστὶ λιμήν, ἁλίοιο γέροντος,  </p>
        <p><a>13.346</a>  ἥδε δ᾽ ἐπὶ κρατὸς λιμένος τανύφυλλος ἐλαίη:  </p>
        <p><a>13.347</a>  ἀγχόθι δ᾽ αὐτῆς ἄντρον ἐπήρατον ἠεροειδές,  </p>
        <p><a>13.348</a>  ἱρὸν νυμφάων, αἳ νηϊάδες καλέονται:  </p>
        <p><a>13.349</a>  τοῦτο δέ τοι σπέος ἐστὶ κατηρεφές, ἔνθα σὺ πολλὰς  </p>
        <p><a>13.350</a>  ἔρδεσκες νύμφῃσι τεληέσσας ἑκατόμβας:  </p>
        <p><a>13.351</a>  τοῦτο δὲ Νήριτόν ἐστιν ὄρος καταειμένον ὕλῃ.  </p>
        <p><a>13.352</a>  ὣς εἰποῦσα θεὰ σκέδασ᾽ ἠέρα, εἴσατο δὲ χθών:  </p>
        <p><a>13.353</a>  γήθησέν τ᾽ ἄρ᾽ ἔπειτα πολύτλας δῖος Ὀδυσσεύς,  </p>
        <p><a>13.354</a>  χαίρων ᾗ γαίῃ, κύσε δὲ ζείδωρον ἄρουραν.  </p>
        <p><a>13.355</a>  αὐτίκα δὲ νύμφῃς ἠρήσατο, χεῖρας ἀνασχών:  </p>
        <p><a>13.356</a>  νύμφαι νηϊάδες, κοῦραι Διός, οὔ ποτ᾽ ἐγώ γε  </p>
        <p><a>13.357</a>  ὄψεσθ᾽ ὔμμ᾽ ἐφάμην: νῦν δ᾽ εὐχωλῇς ἀγανῇσι  </p>
        <p><a>13.358</a>  χαίρετ᾽: ἀτὰρ καὶ δῶρα διδώσομεν, ὡς τὸ πάρος περ,  </p>
        <p><a>13.359</a>  αἴ κεν ἐᾷ πρόφρων με Διὸς θυγάτηρ ἀγελείη  </p>
        <p><a>13.360</a>  αὐτόν τε ζώειν καί μοι φίλον υἱὸν ἀέξῃ.  </p>
        <p><a>13.361</a>  τὸν δ᾽ αὖτε προσέειπε θεὰ γλαυκῶπις Ἀθήνη:  </p>
        <p><a>13.362</a>  θάρσει, μή τοι ταῦτα μετὰ φρεσὶ σῇσι μελόντων.  </p>
        <p><a>13.363</a>  ἀλλὰ χρήματα μὲν μυχῷ ἄντρου θεσπεσίοιο  </p>
        <p><a>13.364</a>  θείμεν αὐτίκα νῦν, ἵνα περ τάδε τοι σόα μίμνῃ:  </p>
        <p><a>13.365</a>  αὐτοὶ δὲ φραζώμεθ᾽ ὅπως ὄχ᾽ ἄριστα γένηται.  </p>
        <p><a>13.366</a>  ὣς εἰποῦσα θεὰ δῦνε σπέος ἠεροειδές,  </p>
        <p><a>13.367</a>  μαιομένη κευθμῶνας ἀνὰ σπέος: αὐτὰρ Ὀδυσσεὺς  </p>
        <p><a>13.368</a>  ἆσσον πάντ᾽ ἐφόρει, χρυσὸν καὶ ἀτειρέα χαλκὸν  </p>
        <p><a>13.369</a>  εἵματά τ᾽ εὐποίητα, τά οἱ Φαίηκες ἔδωκαν.  </p>
        <p><a>13.370</a>  καὶ τὰ μὲν εὖ κατέθηκε, λίθον δ᾽ ἐπέθηκε θύρῃσι  </p>
        <p><a>13.371</a>  Παλλὰς Ἀθηναίη, κούρη Διὸς αἰγιόχοιο.  </p>
        <p><a>13.372</a>  τὼ δὲ καθεζομένω ἱερῆς παρὰ πυθμέν᾽ ἐλαίης  </p>
        <p><a>13.373</a>  φραζέσθην μνηστῆρσιν ὑπερφιάλοισιν ὄλεθρον.  </p>
        <p><a>13.374</a>  τοῖσι δὲ μύθων ἦρχε θεὰ γλαυκῶπις Ἀθήνη:  </p>
        <p><a>13.375</a>  διογενὲς Λαερτιάδη, πολυμήχαν᾽ Ὀδυσσεῦ,  </p>
        <p><a>13.376</a>  φράζευ ὅπως μνηστῆρσιν ἀναιδέσι χεῖρας ἐφήσεις,  </p>
        <p><a>13.377</a>  οἳ δή τοι τρίετες μέγαρον κάτα κοιρανέουσι,  </p>
        <p><a>13.378</a>  μνώμενοι ἀντιθέην ἄλοχον καὶ ἕδνα διδόντες:  </p>
        <p><a>13.379</a>  ἡ δὲ σὸν αἰεὶ νόστον ὀδυρομένη κατὰ θυμὸν  </p>
        <p><a>13.380</a>  πάντας μέν ῥ᾽ ἔλπει καὶ ὑπίσχεται ἀνδρὶ ἑκάστῳ,  </p>
        <p><a>13.381</a>  ἀγγελίας προϊεῖσα, νόος δέ οἱ ἄλλα μενοινᾷ.  </p>
        <p><a>13.382</a>  τὴν δ᾽ ἀπαμειβόμενος προσέφη πολύμητις Ὀδυσσεύς:  </p>
        <p><a>13.383</a>  ὢ πόποι, ἦ μάλα δὴ Ἀγαμέμνονος Ἀτρεΐδαο  </p>
        <p><a>13.384</a>  φθίσεσθαι κακὸν οἶτον ἐνὶ μεγάροισιν ἔμελλον,  </p>
        <p><a>13.385</a>  εἰ μή μοι σὺ ἕκαστα, θεά, κατὰ μοῖραν ἔειπες.  </p>
        <p><a>13.386</a>  ἀλλ᾽ ἄγε μῆτιν ὕφηνον, ὅπως ἀποτίσομαι αὐτούς:  </p>
        <p><a>13.387</a>  πὰρ δέ μοι αὐτὴ στῆθι, μένος πολυθαρσὲς ἐνεῖσα,  </p>
        <p><a>13.388</a>  οἷον ὅτε Τροίης λύομεν λιπαρὰ κρήδεμνα.  </p>
        <p><a>13.389</a>  αἴ κέ μοι ὣς μεμαυῖα παρασταίης, γλαυκῶπι,  </p>
        <p><a>13.390</a>  καί κε τριηκοσίοισιν ἐγὼν ἄνδρεσσι μαχοίμην  </p>
        <p><a>13.391</a>  σὺν σοί, πότνα θεά, ὅτε μοι πρόφρασσ᾽ ἐπαρήγοις.  </p>
        <p><a>13.392</a>  τὸν δ᾽ ἠμείβετ᾽ ἔπειτα θεὰ γλαυκῶπις Ἀθήνη:  </p>
        <p><a>13.393</a>  καὶ λίην τοι ἐγώ γε παρέσσομαι, οὐδέ με λήσεις,  </p>
        <p><a>13.394</a>  ὁππότε κεν δὴ ταῦτα πενώμεθα: καί τιν᾽ ὀΐω  </p>
        <p><a>13.395</a>  αἵματί τ᾽ ἐγκεφάλῳ τε παλαξέμεν ἄσπετον οὖδας  </p>
        <p><a>13.396</a>  ἀνδρῶν μνηστήρων, οἵ τοι βίοτον κατέδουσιν.  </p>
        <p><a>13.397</a>  ἀλλ᾽ ἄγε σ᾽ ἄγνωστον τεύξω πάντεσσι βροτοῖσι:  </p>
        <p><a>13.398</a>  κάρψω μὲν χρόα καλὸν ἐνὶ γναμπτοῖσι μέλεσσι,  </p>
        <p><a>13.399</a>  ξανθὰς δ᾽ ἐκ κεφαλῆς ὀλέσω τρίχας, ἀμφὶ δὲ λαῖφος  </p>
        <p><a>13.400</a>  ἕσσω ὅ κε στυγέῃσιν ἰδὼν ἄνθρωπον  ἔχοντα,  </p>
        <p><a>13.401</a>  κνυζώσω δέ τοι ὄσσε πάρος περικαλλέ᾽ ἐόντε,  </p>
        <p><a>13.402</a>  ὡς ἂν ἀεικέλιος πᾶσι μνηστῆρσι φανήῃς  </p>
        <p><a>13.403</a>  σῇ τ᾽ ἀλόχῳ καὶ παιδί, τὸν ἐν μεγάροισιν ἔλειπες.  </p>
        <p><a>13.404</a>  αὐτὸς δὲ πρώτιστα συβώτην εἰσαφικέσθαι,  </p>
        <p><a>13.405</a>  ὅς τοι ὑῶν ἐπίουρος, ὁμῶς δέ τοι ἤπια οἶδε,  </p>
        <p><a>13.406</a>  παῖδά τε σὸν φιλέει καὶ ἐχέφρονα Πηνελόπειαν.  </p>
        <p><a>13.407</a>  δήεις τόν γε σύεσσι παρήμενον: αἱ δὲ νέμονται  </p>
        <p><a>13.408</a>  πὰρ Κόρακος πέτρῃ ἐπί τε κρήνῃ Ἀρεθούσῃ,  </p>
        <p><a>13.409</a>  ἔσθουσαι βάλανον μενοεικέα καὶ μέλαν ὕδωρ  </p>
        <p><a>13.410</a>  πίνουσαι, τά θ᾽ ὕεσσι τρέφει τεθαλυῖαν ἀλοιφήν.  </p>
        <p><a>13.411</a>  ἔνθα μένειν καὶ πάντα παρήμενος ἐξερέεσθαι,  </p>
        <p><a>13.412</a>  ὄφρ᾽ ἂν ἐγὼν ἔλθω Σπάρτην ἐς καλλιγύναικα  </p>
        <p><a>13.413</a>  Τηλέμαχον καλέουσα, τεὸν φίλον υἱόν, Ὀδυσσεῦ:  </p>
        <p><a>13.414</a>  ὅς τοι ἐς εὐρύχορον Λακεδαίμονα πὰρ Μενέλαον  </p>
        <p><a>13.415</a>  ᾤχετο πευσόμενος μετὰ σὸν κλέος, εἴ που ἔτ᾽ εἴης.  </p>
        <p><a>13.416</a>  τὴν δ᾽ ἀπαμειβόμενος προσέφη πολύμητις Ὀδυσσεύς:  </p>
        <p><a>13.417</a>  τίπτε τ᾽ ἄρ᾽ οὔ οἱ ἔειπες, ἐνὶ φρεσὶ πάντα ἰδυῖα;  </p>
        <p><a>13.418</a>  ἦ ἵνα που καὶ κεῖνος ἀλώμενος ἄλγεα πάσχῃ  </p>
        <p><a>13.419</a>  πόντον ἐπ᾽ ἀτρύγετον: βίοτον δέ οἱ ἄλλοι ἔδουσι;  </p>
        <p><a>13.420</a>  τὸν δ᾽ ἠμείβετ᾽ ἔπειτα θεὰ γλαυκῶπις Ἀθήνη:  </p>
        <p><a>13.421</a>  μὴ δή τοι κεῖνός γε λίην ἐνθύμιος ἔστω.  </p>
        <p><a>13.422</a>  αὐτή μιν πόμπευον, ἵνα κλέος ἐσθλὸν ἄροιτο  </p>
        <p><a>13.423</a>  κεῖσ᾽ ἐλθών: ἀτὰρ οὔ τιν᾽ ἔχει πόνον, ἀλλὰ ἕκηλος  </p>
        <p><a>13.424</a>  ἧσται ἐν Ἀτρεΐδαο δόμοις, παρὰ δ᾽ ἄσπετα κεῖται.  </p>
        <p><a>13.425</a>  ἦ μέν μιν λοχόωσι νέοι σὺν νηῒ μελαίνῃ,  </p>
        <p><a>13.426</a>  ἱέμενοι κτεῖναι, πρὶν πατρίδα γαῖαν ἱκέσθαι:  </p>
        <p><a>13.427</a>  ἀλλὰ τά γ᾽ οὐκ ὀΐω, πρὶν καί τινα γαῖα καθέξει  </p>
        <p><a>13.428</a>  ἀνδρῶν μνηστήρων, οἵ τοι βίοτον κατέδουσιν.  </p>
        <p><a>13.429</a>  ὣς ἄρα μιν φαμένη ῥάβδῳ ἐπεμάσσατ᾽ Ἀθήνη.  </p>
        <p><a>13.430</a>  κάρψεν μὲν χρόα καλὸν ἐνὶ γναμπτοῖσι μέλεσσι,  </p>
        <p><a>13.431</a>  ξανθὰς δ᾽ ἐκ κεφαλῆς ὄλεσε τρίχας, ἀμφὶ δὲ δέρμα  </p>
        <p><a>13.432</a>  πάντεσσιν μελέεσσι παλαιοῦ θῆκε γέροντος,  </p>
        <p><a>13.433</a>  κνύζωσεν δέ οἱ ὄσσε πάρος περικαλλέ᾽ ἐόντε:  </p>
        <p><a>13.434</a>  ἀμφὶ δέ μιν ῥάκος ἄλλο κακὸν βάλεν ἠδὲ χιτῶνα,  </p>
        <p><a>13.435</a>  ῥωγαλέα ῥυπόωντα, κακῷ μεμορυγμένα καπνῷ:  </p>
        <p><a>13.436</a>  ἀμφὶ δέ μιν μέγα δέρμα ταχείης ἕσσ᾽ ἐλάφοιο,  </p>
        <p><a>13.437</a>  ψιλόν: δῶκε δέ οἱ σκῆπτρον καὶ ἀεικέα πήρην,  </p>
        <p><a>13.438</a>  πυκνὰ ῥωγαλέην: ἐν δὲ στρόφος ἦεν ἀορτήρ.  </p>
        <p><a>13.439</a>  τώ γ᾽ ὣς βουλεύσαντε διέτμαγεν. ἡ μὲν ἔπειτα  </p>
        <p><a>13.440</a>  ἐς Λακεδαίμονα δῖαν ἔβη μετὰ παῖδ᾽ Ὀδυσῆος.  </p>
    </div>
    <div class="bk">
        <h4 class="latin">ΟΔΥΣΣΕΙΑΣ ξ</h4>
        <p><a>14.1</a>  αὐτὰρ ὁ ἐκ λιμένος προσέβη τρηχεῖαν ἀταρπὸν  </p>
        <p><a>14.2</a>  χῶρον ἀν᾽ ὑλήεντα δι᾽ ἄκριας, ᾗ οἱ Ἀθήνη  </p>
        <p><a>14.3</a>  πέφραδε δῖον ὑφορβόν, ὅ οἱ βιότοιο μάλιστα  </p>
        <p><a>14.4</a>  κήδετο οἰκήων, οὓς κτήσατο δῖος Ὀδυσσεύς.  </p>
        <p><a>14.5</a>  τὸν δ᾽ ἄρ᾽ ἐνὶ προδόμῳ εὗρ᾽ ἥμενον, ἔνθα οἱ αὐλὴ  </p>
        <p><a>14.6</a>  ὑψηλὴ δέδμητο, περισκέπτῳ ἐνὶ χώρῳ,  </p>
        <p><a>14.7</a>  καλή τε μεγάλη τε, περίδρομος: ἥν ῥα συβώτης  </p>
        <p><a>14.8</a>  αὐτὸς δείμαθ᾽ ὕεσσιν ἀποιχομένοιο ἄνακτος,  </p>
        <p><a>14.9</a>  νόσφιν δεσποίνης καὶ Λαέρταο γέροντος,  </p>
        <p><a>14.10</a>  ῥυτοῖσιν λάεσσι καὶ ἐθρίγκωσεν ἀχέρδῳ:  </p>
        <p><a>14.11</a>  σταυροὺς δ᾽ ἐκτὸς ἔλασσε διαμπερὲς ἔνθα καὶ ἔνθα,  </p>
        <p><a>14.12</a>  πυκνοὺς καὶ θαμέας, τὸ μέλαν δρυὸς ἀμφικεάσσας:  </p>
        <p><a>14.13</a>  ἔντοσθεν δ᾽ αὐλῆς συφεοὺς δυοκαίδεκα ποίει  </p>
        <p><a>14.14</a>  πλησίον ἀλλήλων, εὐνὰς συσίν: ἐν δὲ ἑκάστῳ  </p>
        <p><a>14.15</a>  πεντήκοντα σύες χαμαιευνάδες ἐρχατόωντο,  </p>
        <p><a>14.16</a>  θήλειαι τοκάδες: τοὶ δ᾽ ἄρσενες ἐκτὸς ἴαυον,  </p>
        <p><a>14.17</a>  πολλὸν παυρότεροι: τοὺς γὰρ μινύθεσκον ἔδοντες  </p>
        <p><a>14.18</a>  ἀντίθεοι μνηστῆρες, ἐπεὶ προΐαλλε συβώτης  </p>
        <p><a>14.19</a>  αἰεὶ ζατρεφέων σιάλων τὸν ἄριστον ἁπάντων:  </p>
        <p><a>14.20</a>  οἱ δὲ τριηκόσιοί τε καὶ ἑξήκοντα πέλοντο.  </p>
        <p><a>14.21</a>  πὰρ δὲ κύνες, θήρεσσιν ἐοικότες αἰὲν ἴαυον  </p>
        <p><a>14.22</a>  τέσσαρες, οὓς ἔθρεψε συβώτης, ὄρχαμος ἀνδρῶν.  </p>
        <p><a>14.23</a>  αὐτὸς δ᾽ ἀμφὶ πόδεσσιν ἑοῖς ἀράρισκε πέδιλα,  </p>
        <p><a>14.24</a>  τάμνων δέρμα βόειον ἐϋχροές: οἱ δὲ δὴ ἄλλοι  </p>
        <p><a>14.25</a>  ᾤχοντ᾽ ἄλλυδις ἄλλος ἅμ᾽ ἀγρομένοισι σύεσσιν,  </p>
        <p><a>14.26</a>  οἱ τρεῖς: τὸν δὲ τέταρτον ἀποπροέηκε πόλινδε  </p>
        <p><a>14.27</a>  σῦν ἀγέμεν μνηστῆρσιν ὑπερφιάλοισιν ἀνάγκῃ,  </p>
        <p><a>14.28</a>  ὄφρ᾽ ἱερεύσαντες κρειῶν κορεσαίατο θυμόν.  </p>
        <p><a>14.29</a>  ἐξαπίνης δ᾽ Ὀδυσῆα ἴδον κύνες ὑλακόμωροι.  </p>
        <p><a>14.30</a>  οἱ μὲν κεκλήγοντες ἐπέδραμον: αὐτὰρ Ὀδυσσεὺς  </p>
        <p><a>14.31</a>  ἕζετο κερδοσύνη, σκῆπτρον δέ οἱ ἔκπεσε χειρός.  </p>
        <p><a>14.32</a>  ἔνθα κεν ᾧ πὰρ σταθμῷ ἀεικέλιον πάθεν ἄλγος:  </p>
        <p><a>14.33</a>  ἀλλὰ συβώτης ὦκα ποσὶ κραιπνοῖσι μετασπὼν  </p>
        <p><a>14.34</a>  ἔσσυτ᾽ ἀνὰ πρόθυρον, σκῦτος δέ οἱ ἔκπεσε χειρός.  </p>
        <p><a>14.35</a>  τοὺς μὲν ὁμοκλήσας σεῦεν κύνας ἄλλυδις ἄλλον  </p>
        <p><a>14.36</a>  πυκνῇσιν λιθάδεσσιν: ὁ δὲ προσέειπεν ἄνακτα:  </p>
        <p><a>14.37</a>  ὦ γέρον, ἦ ὀλίγου σε κύνες διεδηλήσαντο  </p>
        <p><a>14.38</a>  ἐξαπίνης, καί κέν μοι ἐλεγχείην κατέχευας.  </p>
        <p><a>14.39</a>  καὶ δέ μοι ἄλλα θεοὶ δόσαν ἄλγεά τε στοναχάς τε:  </p>
        <p><a>14.40</a>  ἀντιθέου γὰρ ἄνακτος ὀδυρόμενος καὶ ἀχεύων  </p>
        <p><a>14.41</a>  ἧμαι, ἄλλοισιν δὲ σύας σιάλους ἀτιτάλλω  </p>
        <p><a>14.42</a>  ἔδμεναι: αὐτὰρ κεῖνος ἐελδόμενός που ἐδωδῆς  </p>
        <p><a>14.43</a>  πλάζετ᾽ ἐπ᾽ ἀλλοθρόων ἀνδρῶν δῆμόν τε πόλιν τε,  </p>
        <p><a>14.44</a>  εἴ που ἔτι ζώει καὶ ὁρᾷ φάος ἠελίοιο.  </p>
        <p><a>14.45</a>  ἀλλ᾽ ἕπεο, κλισίηνδ᾽ ἴομεν, γέρον, ὄφρα καὶ αὐτός,  </p>
        <p><a>14.46</a>  σίτου καὶ οἴνοιο κορεσσάμενος κατὰ θυμόν,  </p>
        <p><a>14.47</a>  εἴπῃς ὁππόθεν ἐσσὶ καὶ ὁππόσα κήδε᾽ ἀνέτλης.  </p>
        <p><a>14.48</a>  ὣς εἰπὼν κλισίηνδ᾽ ἡγήσατο δῖος ὑφορβός,  </p>
        <p><a>14.49</a>  εἷσεν δ᾽ εἰσαγαγών, ῥῶπας δ᾽ ὑπέχευε δασείας,  </p>
        <p><a>14.50</a>  ἐστόρεσεν δ᾽ ἐπὶ δέρμα ἰονθάδος ἀγρίου αἰγός,  </p>
        <p><a>14.51</a>  αὐτοῦ ἐνεύναιον, μέγα καὶ δασύ. χαῖρε δ᾽ Ὀδυσσεὺς  </p>
        <p><a>14.52</a>  ὅττι μιν ὣς ὑπέδεκτο, ἔπος τ᾽ ἔφατ᾽ ἔκ τ᾽ ὀνόμαζεν:  </p>
        <p><a>14.53</a>  Ζεύς τοι δοίη, ξεῖνε, καὶ ἀθάνατοι θεοὶ ἄλλοι  </p>
        <p><a>14.54</a>  ὅττι μάλιστ᾽ ἐθέλεις, ὅτι με πρόφρων ὑπέδεξο.  </p>
        <p><a>14.55</a>  τὸν δ᾽ ἀπαμειβόμενος προσέφης, Εὔμαιε συβῶτα:  </p>
        <p><a>14.56</a>  ξεῖν᾽, οὔ μοι θέμις ἔστ᾽, οὐδ᾽ εἰ κακίων σέθεν ἔλθοι,  </p>
        <p><a>14.57</a>  ξεῖνον ἀτιμῆσαι: πρὸς γὰρ Διός εἰσιν ἅπαντες  </p>
        <p><a>14.58</a>  ξεῖνοί τε πτωχοί τε: δόσις δ᾽ ὀλίγη τε φίλη τε  </p>
        <p><a>14.59</a>  γίγνεται ἡμετέρη: ἡ γὰρ δμώων δίκη ἐστὶν  </p>
        <p><a>14.60</a>  αἰεὶ δειδιότων, ὅτ᾽ ἐπικρατέωσιν ἄνακτες  </p>
        <p><a>14.61</a>  οἱ νέοι. ἦ γὰρ τοῦ γε θεοὶ κατὰ νόστον ἔδησαν,  </p>
        <p><a>14.62</a>  ὅς κεν ἔμ᾽ ἐνδυκέως ἐφίλει καὶ κτῆσιν ὄπασσεν,  </p>
        <p><a>14.63</a>  οἶκόν τε κλῆρόν τε πολυμνήστην τε γυναῖκα,  </p>
        <p><a>14.64</a>  οἷά τε ᾧ οἰκῆϊ ἄναξ εὔθυμος ἔδωκεν,  </p>
        <p><a>14.65</a>  ὅς οἱ πολλὰ κάμῃσι, θεὸς δ᾽ ἐπὶ ἔργον ἀέξῃ,  </p>
        <p><a>14.66</a>  ὡς καὶ ἐμοὶ τόδε ἔργον ἀέξεται, ᾧ ἐπιμίμνω.  </p>
        <p><a>14.67</a>  τῷ κέ με πόλλ᾽ ὤνησεν ἄναξ, εἰ αὐτόθ᾽ ἐγήρα:  </p>
        <p><a>14.68</a>  ἀλλ᾽ ὄλεθ᾽—ὡς ὤφελλ᾽ Ἑλένης ἀπὸ φῦλον ὀλέσθαι  </p>
        <p><a>14.69</a>  πρόχνυ, ἐπεὶ πολλῶν ἀνδρῶν ὑπὸ γούνατ᾽ ἔλυσε:  </p>
        <p><a>14.70</a>  καὶ γὰρ κεῖνος ἔβη Ἀγαμέμνονος εἵνεκα τιμῆς  </p>
        <p><a>14.71</a>  Ἴλιον εἰς εὔπωλον, ἵνα Τρώεσσι μάχοιτο.  </p>
        <p><a>14.72</a>  ὣς εἰπὼν ζωστῆρι θοῶς συνέεργε χιτῶνα,  </p>
        <p><a>14.73</a>  βῆ δ᾽ ἴμεν ἐς συφεούς, ὅθι ἔθνεα ἔρχατο χοίρων.  </p>
        <p><a>14.74</a>  ἔνθεν ἑλὼν δύ᾽ ἔνεικε καὶ ἀμφοτέρους ἱέρευσεν,  </p>
        <p><a>14.75</a>  εὗσέ τε μίστυλλέν τε καὶ ἀμφ᾽ ὀβελοῖσιν ἔπειρεν.  </p>
        <p><a>14.76</a>  ὀπτήσας δ᾽ ἄρα πάντα φέρων παρέθηκ᾽ Ὀδυσῆϊ  </p>
        <p><a>14.77</a>  θέρμ᾽ αὐτοῖς ὀβελοῖσιν: ὁ δ᾽ ἄλφιτα λευκὰ πάλυνεν:  </p>
        <p><a>14.78</a>  ἐν δ᾽ ἄρα κισσυβίῳ κίρνη μελιηδέα οἶνον,  </p>
        <p><a>14.79</a>  αὐτὸς δ᾽ ἀντίον ἷζεν, ἐποτρύνων δὲ προσηύδα:  </p>
        <p><a>14.80</a>  ἔσθιε νῦν, ὦ ξεῖνε, τά τε δμώεσσι πάρεστι,  </p>
        <p><a>14.81</a>  χοίρε᾽: ἀτὰρ σιάλους γε σύας μνηστῆρες ἔδουσιν,  </p>
        <p><a>14.82</a>  οὐκ ὄπιδα φρονέοντες ἐνὶ φρεσὶν οὐδ᾽ ἐλεητύν.  </p>
        <p><a>14.83</a>  οὐ μὲν σχέτλια ἔργα θεοὶ μάκαρες φιλέουσιν,  </p>
        <p><a>14.84</a>  ἀλλὰ δίκην τίουσι καὶ αἴσιμα ἔργ᾽ ἀνθρώπων.  </p>
        <p><a>14.85</a>  καὶ μὲν δυσμενέες καὶ ἀνάρσιοι, οἵ τ᾽ ἐπὶ γαίης  </p>
        <p><a>14.86</a>  ἀλλοτρίης βῶσιν καί σφι Ζεὺς ληΐδα δώῃ,  </p>
        <p><a>14.87</a>  πλησάμενοι δέ τε νῆας ἔβαν οἶκόνδε νέεσθαι,  </p>
        <p><a>14.88</a>  καὶ μὲν τοῖς ὄπιδος κρατερὸν δέος ἐν φρεσὶ πίπτει.  </p>
        <p><a>14.89</a>  οἵδε δὲ καί τι ἴσασι, θεοῦ δέ τιν᾽ ἔκλυον αὐδήν,  </p>
        <p><a>14.90</a>  κείνου λυγρὸν ὄλεθρον, ὅτ᾽ οὐκ ἐθέλουσι δικαίως  </p>
        <p><a>14.91</a>  μνᾶσθαι οὐδὲ νέεσθαι ἐπὶ σφέτερ᾽, ἀλλὰ ἕκηλοι  </p>
        <p><a>14.92</a>  κτήματα δαρδάπτουσιν ὑπέρβιον, οὐδ᾽ ἔπι φειδώ.  </p>
        <p><a>14.93</a>  ὅσσαι γὰρ νύκτες τε καὶ ἡμέραι ἐκ Διός εἰσιν,  </p>
        <p><a>14.94</a>  οὔ ποθ᾽ ἓν ἱρεύουσ᾽ ἱερήϊον, οὐδὲ δύ᾽ οἴω:  </p>
        <p><a>14.95</a>  οἶνον δὲ φθινύθουσιν ὑπέρβιον ἐξαφύοντες.  </p>
        <p><a>14.96</a>  ἦ γάρ οἱ ζωή γ᾽ ἦν ἄσπετος: οὔ τινι τόσση  </p>
        <p><a>14.97</a>  ἀνδρῶν ἡρώων, οὔτ᾽ ἠπείροιο μελαίνης  </p>
        <p><a>14.98</a>  οὔτ᾽ αὐτῆς Ἰθάκης: οὐδὲ ξυνεείκοσι φωτῶν  </p>
        <p><a>14.99</a>  ἔστ᾽ ἄφενος τοσσοῦτον: ἐγὼ δέ κέ τοι καταλέξω.  </p>
        <p><a>14.100</a>  δώδεκ᾽ ἐν ἠπείρῳ ἀγέλαι: τόσα πώεα οἰῶν,  </p>
        <p><a>14.101</a>  τόσσα συῶν συβόσια, τόσ᾽ αἰπόλια πλατέ᾽ αἰγῶν  </p>
        <p><a>14.102</a>  βόσκουσι ξεῖνοί τε καὶ αὐτοῦ βώτορες ἄνδρες.  </p>
        <p><a>14.103</a>  ἐνθάδε δ᾽ αἰπόλια πλατέ᾽ αἰγῶν ἕνδεκα πάντα  </p>
        <p><a>14.104</a>  ἐσχατιῇ βόσκοντ᾽, ἐπὶ δ᾽ ἀνέρες ἐσθλοὶ ὄρονται.  </p>
        <p><a>14.105</a>  τῶν αἰεί σφιν ἕκαστος ἐπ᾽ ἤματι μῆλον ἀγινεῖ,  </p>
        <p><a>14.106</a>  ζατρεφέων αἰγῶν ὅς τις φαίνηται ἄριστος.  </p>
        <p><a>14.107</a>  αὐτὰρ ἐγὼ σῦς τάσδε φυλάσσω τε ῥύομαί τε,  </p>
        <p><a>14.108</a>  καί σφι συῶν τὸν ἄριστον ἐῢ κρίνας ἀποπέμπω.  </p>
        <p><a>14.109</a>  ὣς φάθ᾽, ὁ δ᾽ ἐνδυκέως κρέα τ᾽ ἤσθιε πῖνέ τε οἶνον  </p>
        <p><a>14.110</a>  ἁρπαλέως ἀκέων, κακὰ δὲ μνηστῆρσι φύτευεν.  </p>
        <p><a>14.111</a>  αὐτὰρ ἐπεὶ δείπνησε καὶ ἤραρε θυμὸν ἐδωδῇ,  </p>
        <p><a>14.112</a>  καί οἱ πλησάμενος δῶκε σκύφον, ᾧ περ ἔπινεν,  </p>
        <p><a>14.113</a>  οἴνου ἐνίπλειον: ὁ δ᾽ ἐδέξατο, χαῖρε δὲ θυμῷ,  </p>
        <p><a>14.114</a>  καί μιν φωνήσας ἔπεα πτερόεντα προσηύδα:  </p>
        <p><a>14.115</a>  ὦ φίλε, τίς γάρ σε πρίατο κτεάτεσσιν ἑοῖσιν,  </p>
        <p><a>14.116</a>  ὧδε μάλ᾽ ἀφνειὸς καὶ καρτερὸς ὡς ἀγορεύεις;  </p>
        <p><a>14.117</a>  φῆς δ᾽ αὐτὸν φθίσθαι Ἀγαμέμνονος εἵνεκα τιμῆς.  </p>
        <p><a>14.118</a>  εἰπέ μοι, αἴ κέ ποθι γνώω τοιοῦτον ἐόντα.  </p>
        <p><a>14.119</a>  Ζεὺς γάρ που τό γε οἶδε καὶ ἀθάνατοι θεοὶ ἄλλοι,  </p>
        <p><a>14.120</a>  εἴ κέ μιν ἀγγείλαιμι ἰδών: ἐπὶ πολλὰ δ᾽ ἀλήθην.  </p>
        <p><a>14.121</a>  τὸν δ᾽ ἠμείβετ᾽ ἔπειτα συβώτης, ὄρχαμος ἀνδρῶν:  </p>
        <p><a>14.122</a>  ὦ γέρον, οὔ τις κεῖνον ἀνὴρ ἀλαλήμενος ἐλθὼν  </p>
        <p><a>14.123</a>  ἀγγέλλων πείσειε γυναῖκά τε καὶ φίλον υἱόν,  </p>
        <p><a>14.124</a>  ἀλλ᾽ ἄλλως κομιδῆς κεχρημένοι ἄνδρες ἀλῆται  </p>
        <p><a>14.125</a>  ψεύδοντ᾽, οὐδ᾽ ἐθέλουσιν ἀληθέα μυθήσασθαι.  </p>
        <p><a>14.126</a>  ὃς δέ κ᾽ ἀλητεύων Ἰθάκης ἐς δῆμον ἵκηται,  </p>
        <p><a>14.127</a>  ἐλθὼν ἐς δέσποιναν ἐμὴν ἀπατήλια βάζει:  </p>
        <p><a>14.128</a>  ἡ δ᾽ εὖ δεξαμένη φιλέει καὶ ἕκαστα μεταλλᾷ,  </p>
        <p><a>14.129</a>  καί οἱ ὀδυρομένῃ βλεφάρων ἄπο δάκρυα πίπτει,  </p>
        <p><a>14.130</a>  ἣ θέμις ἐστὶ γυναικός, ἐπὴν πόσις ἄλλοθ᾽ ὄληται.  </p>
        <p><a>14.131</a>  αἶψά κε καὶ σύ, γεραιέ, ἔπος παρατεκτήναιο.  </p>
        <p><a>14.132</a>  εἴ τίς τοι χλαῖνάν τε χιτῶνά τε εἵματα δοίη.  </p>
        <p><a>14.133</a>  τοῦ δ᾽ ἤδη μέλλουσι κύνες ταχέες τ᾽ οἰωνοὶ  </p>
        <p><a>14.134</a>  ῥινὸν ἀπ᾽ ὀστεόφιν ἐρύσαι, ψυχὴ δὲ λέλοιπεν:  </p>
        <p><a>14.135</a>  ἢ τόν γ᾽ ἐν πόντῳ φάγον ἰχθύες, ὀστέα δ᾽ αὐτοῦ  </p>
        <p><a>14.136</a>  κεῖται ἐπ᾽ ἠπείρου ψαμάθῳ εἰλυμένα πολλῇ.  </p>
        <p><a>14.137</a>  ὣς ὁ μὲν ἔνθ᾽ ἀπόλωλε, φίλοισι δὲ κήδε᾽ ὀπίσσω  </p>
        <p><a>14.138</a>  πᾶσιν, ἐμοὶ δὲ μάλιστα, τετεύχαται: οὐ γὰρ ἔτ᾽ ἄλλον  </p>
        <p><a>14.139</a>  ἤπιον ὧδε ἄνακτα κιχήσομαι, ὁππόσ᾽ ἐπέλθω,  </p>
        <p><a>14.140</a>  οὐδ᾽ εἴ κεν πατρὸς καὶ μητέρος αὖτις ἵκωμαι  </p>
        <p><a>14.141</a>  οἶκον, ὅθι πρῶτον γενόμην καί μ᾽ ἔτρεφον αὐτοί.  </p>
        <p><a>14.142</a>  οὐδέ νυ τῶν ἔτι τόσσον ὀδύρομαι, ἱέμενός περ  </p>
        <p><a>14.143</a>  ὀφθαλμοῖσιν ἰδέσθαι ἐὼν ἐν πατρίδι γαίῃ:  </p>
        <p><a>14.144</a>  ἀλλά μ᾽ Ὀδυσσῆος πόθος αἴνυται οἰχομένοιο.  </p>
        <p><a>14.145</a>  τὸν μὲν ἐγών, ὦ ξεῖνε, καὶ οὐ παρεόντ᾽ ὀνομάζειν  </p>
        <p><a>14.146</a>  αἰδέομαι: πέρι γάρ μ᾽ ἐφίλει καὶ κήδετο θυμῷ:  </p>
        <p><a>14.147</a>  ἀλλά μιν ἠθεῖον καλέω καὶ νόσφιν ἐόντα.  </p>
        <p><a>14.148</a>  τὸν δ᾽ αὖτε προσέειπε πολύτλας δῖος Ὀδυσσεύς:  </p>
        <p><a>14.149</a>  ὦ φίλ᾽, ἐπειδὴ πάμπαν ἀναίνεαι, οὐδ᾽ ἔτι φῇσθα  </p>
        <p><a>14.150</a>  κεῖνον ἐλεύσεσθαι, θυμὸς δέ τοι αἰὲν ἄπιστος:  </p>
        <p><a>14.151</a>  ἀλλ᾽ ἐγὼ οὐκ αὔτως μυθήσομαι, ἀλλὰ σὺν ὅρκῳ,  </p>
        <p><a>14.152</a>  ὡς νεῖται Ὀδυσεύς: εὐαγγέλιον δέ μοι ἔστω  </p>
        <p><a>14.153</a>  αὐτίκ᾽, ἐπεί κεν κεῖνος ἰὼν τὰ ἃ δώμαθ᾽ ἵκηται:  </p>
        <p><a>14.154</a>  ἕσσαι με χλαῖνάν τε χιτῶνά τε, εἵματα καλά:  </p>
        <p><a>14.155</a>  πρὶν δέ κε, καὶ μάλα περ κεχρημένος, οὔ τι δεχοίμην.  </p>
        <p><a>14.156</a>  ἐχθρὸς γάρ μοι κεῖνος ὁμῶς Ἀΐδαο πύλῃσι  </p>
        <p><a>14.157</a>  γίγνεται, ὃς πενίῃ εἴκων ἀπατήλια βάζει.  </p>
        <p><a>14.158</a>  ἴστω νῦν Ζεὺς πρῶτα θεῶν, ξενίη τε τράπεζα,  </p>
        <p><a>14.159</a>  ἱστίη τ᾽ Ὀδυσῆος ἀμύμονος, ἣν ἀφικάνω:  </p>
        <p><a>14.160</a>  ἦ μέν τοι τάδε πάντα τελείεται ὡς ἀγορεύω.  </p>
        <p><a>14.161</a>  τοῦδ᾽ αὐτοῦ λυκάβαντος ἐλεύσεται ἐνθάδ᾽ Ὀδυσσεύς.  </p>
        <p><a>14.162</a>  τοῦ μὲν φθίνοντος μηνός, τοῦ δ᾽ ἱσταμένοιο,  </p>
        <p><a>14.163</a>  οἴκαδε νοστήσει, καὶ τίσεται ὅς τις ἐκείνου  </p>
        <p><a>14.164</a>  ἐνθάδ᾽ ἀτιμάζει ἄλοχον καὶ φαίδιμον υἱόν.  </p>
        <p><a>14.165</a>  τὸν δ᾽ ἀπαμειβόμενος προσέφης, Εὔμαιε συβῶτα:  </p>
        <p><a>14.166</a>  ὦ γέρον, οὔτ᾽ ἄρ᾽ ἐγὼν εὐαγγέλιον τόδε τίσω,  </p>
        <p><a>14.167</a>  οὔτ᾽ Ὀδυσεὺς ἔτι οἶκον ἐλεύσεται: ἀλλὰ ἕκηλος  </p>
        <p><a>14.168</a>  πῖνε, καὶ ἄλλα παρὲξ μεμνώμεθα, μηδέ με τούτων  </p>
        <p><a>14.169</a>  μίμνησκ᾽: ἦ γὰρ θυμὸς ἐνὶ στήθεσσιν ἐμοῖσιν  </p>
        <p><a>14.170</a>  ἄχνυται, ὁππότε τις μνήσῃ κεδνοῖο ἄνακτος.  </p>
        <p><a>14.171</a>  ἀλλ᾽ ἦ τοι ὅρκον μὲν ἐάσομεν, αὐτὰρ Ὀδυσσεὺς  </p>
        <p><a>14.172</a>  ἔλθοι ὅπως μιν ἐγώ γ᾽ ἐθέλω καὶ Πηνελόπεια  </p>
        <p><a>14.173</a>  Λαέρτης θ᾽ ὁ γέρων καὶ Τηλέμαχος θεοειδής.  </p>
        <p><a>14.174</a>  νῦν αὖ παιδὸς ἄλαστον ὀδύρομαι, ὃν τέκ᾽ Ὀδυσσεύς,  </p>
        <p><a>14.175</a>  Τηλεμάχου: τὸν ἐπεὶ θρέψαν θεοὶ ἔρνεϊ ἶσον,  </p>
        <p><a>14.176</a>  καί μιν ἔφην ἔσσεσθαι ἐν ἀνδράσιν οὔ τι χέρηα  </p>
        <p><a>14.177</a>  πατρὸς ἑοῖο φίλοιο, δέμας καὶ εἶδος ἀγητόν,  </p>
        <p><a>14.178</a>  τὸν δέ τις ἀθανάτων βλάψε φρένας ἔνδον ἐΐσας  </p>
        <p><a>14.179</a>  ἠέ τις ἀνθρώπων: ὁ δ᾽ ἔβη μετὰ πατρὸς ἀκουὴν  </p>
        <p><a>14.180</a>  ἐς Πύλον ἠγαθέην: τὸν δὲ μνηστῆρες ἀγαυοὶ  </p>
        <p><a>14.181</a>  οἴκαδ᾽ ἰόντα λοχῶσιν, ὅπως ἀπὸ φῦλον ὄληται  </p>
        <p><a>14.182</a>  νώνυμον ἐξ Ἰθάκης Ἀρκεισίου ἀντιθέοιο.  </p>
        <p><a>14.183</a>  ἀλλ᾽ ἦ τοι κεῖνον μὲν ἐάσομεν, ἤ κεν ἁλώῃ  </p>
        <p><a>14.184</a>  ἦ κε φύγῃ καί κέν οἱ ὑπέρσχῃ χεῖρα Κρονίων.  </p>
        <p><a>14.185</a>  ἀλλ᾽ ἄγε μοι σύ, γεραιέ, τὰ σ᾽ αὐτοῦ κήδε᾽ ἐνίσπες  </p>
        <p><a>14.186</a>  καί μοι τοῦτ᾽ ἀγόρευσον ἐτήτυμον, ὄφρ᾽ ἐῢ εἰδῶ:  </p>
        <p><a>14.187</a>  τίς πόθεν εἶς ἀνδρῶν; πόθι τοι πόλις ἠδὲ τοκῆες;  </p>
        <p><a>14.188</a>  ὁπποίης τ᾽ ἐπὶ νηὸς ἀφίκεο: πῶς δέ σε ναῦται  </p>
        <p><a>14.189</a>  ἤγαγον εἰς Ἰθάκην; τίνες ἔμμεναι εὐχετόωντο;  </p>
        <p><a>14.190</a>  οὐ μὲν γάρ τί σε πεζὸν ὀΐομαι ἐνθάδ᾽ ἱκέσθαι.  </p>
        <p><a>14.191</a>  τὸν δ᾽ ἀπαμειβόμενος προσέφη πολύμητις Ὀδυσσεύς  </p>
        <p><a>14.192</a>  τοιγὰρ ἐγώ τοι ταῦτα μάλ᾽ ἀτρεκέως ἀγορεύσω.  </p>
        <p><a>14.193</a>  εἴη μὲν νῦν νῶϊν ἐπὶ χρόνον ἠμὲν ἐδωδὴ  </p>
        <p><a>14.194</a>  ἠδὲ μέθυ γλυκερὸν κλισίης ἔντοσθεν ἐοῦσι,  </p>
        <p><a>14.195</a>  δαίνυσθαι ἀκέοντ᾽, ἄλλοι δ᾽ ἐπὶ ἔργον ἕποιεν:  </p>
        <p><a>14.196</a>  ῥηϊδίως κεν ἔπειτα καὶ εἰς ἐνιαυτὸν ἅπαντα  </p>
        <p><a>14.197</a>  οὔ τι διαπρήξαιμι λέγων ἐμὰ κήδεα θυμοῦ,  </p>
        <p><a>14.198</a>  ὅσσα γε δὴ ξύμπαντα θεῶν ἰότητι μόγησα.  </p>
        <p><a>14.199</a>  ἐκ μὲν Κρητάων γένος εὔχομαι εὐρειάων,  </p>
        <p><a>14.200</a>  ἀνέρος ἀφνειοῖο πάϊς: πολλοὶ δὲ καὶ ἄλλοι  </p>
        <p><a>14.201</a>  υἱέες ἐν μεγάρῳ ἠμὲν τράφεν ἠδ᾽ ἐγένοντο  </p>
        <p><a>14.202</a>  γνήσιοι ἐξ ἀλόχου: ἐμὲ δ᾽ ὠνητὴ τέκε μήτηρ  </p>
        <p><a>14.203</a>  παλλακίς, ἀλλά με ἶσον ἰθαιγενέεσσιν ἐτίμα  </p>
        <p><a>14.204</a>  Κάστωρ Ὑλακίδης, τοῦ ἐγὼ γένος εὔχομαι εἶναι  </p>
        <p><a>14.205</a>  ὃς τότ᾽ ἐνὶ Κρήτεσσι θεὸς ὣς τίετο δήμῳ  </p>
        <p><a>14.206</a>  ὄλβῳ τε πλούτῳ τε καὶ υἱάσι κυδαλίμοισιν.  </p>
        <p><a>14.207</a>  ἀλλ᾽ ἦ τοι τὸν κῆρες ἔβαν θανάτοιο φέρουσαι  </p>
        <p><a>14.208</a>  εἰς Ἀΐδαο δόμους: τοὶ δὲ ζωὴν ἐδύσαντο  </p>
        <p><a>14.209</a>  παῖδες ὑπέρθυμοι καὶ ἐπὶ κλήρους ἐβάλοντο,  </p>
        <p><a>14.210</a>  αὐτὰρ ἐμοὶ μάλα παῦρα δόσαν καὶ οἰκί᾽ ἔνειμαν.  </p>
        <p><a>14.211</a>  ἠγαγόμην δὲ γυναῖκα πολυκλήρων ἀνθρώπων  </p>
        <p><a>14.212</a>  εἵνεκ᾽ ἐμῆς ἀρετῆς, ἐπεὶ οὐκ ἀποφώλιος ἦα  </p>
        <p><a>14.213</a>  οὐδὲ φυγοπτόλεμος: νῦν δ᾽ ἤδη πάντα λέλοιπεν  </p>
        <p><a>14.214</a>  ἀλλ᾽ ἔμπης καλάμην γέ σ᾽ ὀΐομαι εἰσορόωντα  </p>
        <p><a>14.215</a>  γιγνώσκειν: ἦ γάρ με δύη ἔχει ἤλιθα πολλή.  </p>
        <p><a>14.216</a>  ἦ μὲν δὴ θάρσος μοι Ἄρης τ᾽ ἔδοσαν καὶ Ἀθήνη  </p>
        <p><a>14.217</a>  καὶ ῥηξηνορίην: ὁπότε κρίνοιμι λόχονδε  </p>
        <p><a>14.218</a>  ἄνδρας ἀριστῆας, κακὰ δυσμενέεσσι φυτεύων,  </p>
        <p><a>14.219</a>  οὔ ποτέ μοι θάνατον προτιόσσετο θυμὸς ἀγήνωρ,  </p>
        <p><a>14.220</a>  ἀλλὰ πολὺ πρώτιστος ἐπάλμενος ἔγχει ἕλεσκον  </p>
        <p><a>14.221</a>  ἀνδρῶν δυσμενέων ὅ τέ μοι εἴξειε πόδεσσιν.  </p>
        <p><a>14.222</a>  τοῖος ἔα ἐν πολέμῳ: ἔργον δέ μοι οὐ φίλον ἔσκεν  </p>
        <p><a>14.223</a>  οὐδ᾽ οἰκωφελίη, ἥ τε τρέφει ἀγλαὰ τέκνα,  </p>
        <p><a>14.224</a>  ἀλλά μοι αἰεὶ νῆες ἐπήρετμοι φίλαι ἦσαν  </p>
        <p><a>14.225</a>  καὶ πόλεμοι καὶ ἄκοντες ἐΰξεστοι καὶ ὀϊστοί,  </p>
        <p><a>14.226</a>  λυγρά, τά τ᾽ ἄλλοισίν γε καταριγηλὰ πέλονται.  </p>
        <p><a>14.227</a>  αὐτὰρ ἐμοὶ τὰ φίλ᾽ ἔσκε τά που θεὸς ἐν φρεσὶ θῆκεν:  </p>
        <p><a>14.228</a>  ἄλλος γάρ τ᾽ ἄλλοισιν ἀνὴρ ἐπιτέρπεται ἔργοις.  </p>
        <p><a>14.229</a>  πρὶν μὲν γὰρ Τροίης ἐπιβήμεναι υἷας Ἀχαιῶν  </p>
        <p><a>14.230</a>  εἰνάκις ἀνδράσιν ἦρξα καὶ ὠκυπόροισι νέεσσιν  </p>
        <p><a>14.231</a>  ἄνδρας ἐς ἀλλοδαπούς, καί μοι μάλα τύγχανε πολλά.  </p>
        <p><a>14.232</a>  τῶν ἐξαιρεύμην μενοεικέα, πολλὰ δ᾽ ὀπίσσω  </p>
        <p><a>14.233</a>  λάγχανον: αἶψα δὲ οἶκος ὀφέλλετο, καί ῥα ἔπειτα  </p>
        <p><a>14.234</a>  δεινός τ᾽ αἰδοῖός τε μετὰ Κρήτεσσι τετύγμην.  </p>
        <p><a>14.235</a>  ἀλλ᾽ ὅτε δὴ τήν γε στυγερὴν ὁδὸν εὐρύοπα Ζεὺς  </p>
        <p><a>14.236</a>  ἐφράσαθ᾽, ἣ πολλῶν ἀνδρῶν ὑπὸ γούνατ᾽ ἔλυσε,  </p>
        <p><a>14.237</a>  δὴ τότ᾽ ἔμ᾽ ἤνωγον καὶ ἀγακλυτὸν Ἰδομενῆα  </p>
        <p><a>14.238</a>  νήεσσ᾽ ἡγήσασθαι ἐς Ἴλιον: οὐδέ τι μῆχος  </p>
        <p><a>14.239</a>  ἦεν ἀνήνασθαι, χαλεπὴ δ᾽ ἔχε δήμου φῆμις.  </p>
        <p><a>14.240</a>  ἔνθα μὲν εἰνάετες πολεμίζομεν υἷες Ἀχαιῶν,  </p>
        <p><a>14.241</a>  τῷ δεκάτῳ δὲ πόλιν Πριάμου πέρσαντες ἔβημεν  </p>
        <p><a>14.242</a>  οἴκαδε σὺν νήεσσι, θεὸς δ᾽ ἐκέδασσεν Ἀχαιούς.  </p>
        <p><a>14.243</a>  αὐτὰρ ἐμοὶ δειλῷ κακὰ μήδετο μητίετα Ζεύς:  </p>
        <p><a>14.244</a>  μῆνα γὰρ οἶον ἔμεινα τεταρπόμενος τεκέεσσιν  </p>
        <p><a>14.245</a>  κουριδίῃ τ᾽ ἀλόχῳ καὶ κτήμασιν: αὐτὰρ ἔπειτα  </p>
        <p><a>14.246</a>  Αἴγυπτόνδε με θυμὸς ἀνώγει ναυτίλλεσθαι,  </p>
        <p><a>14.247</a>  νῆας ἐῢ στείλαντα σὺν ἀντιθέοις ἑτάροισιν.  </p>
        <p><a>14.248</a>  ἐννέα νῆας στεῖλα, θοῶς δ᾽ ἐσαγείρατο λαός.  </p>
        <p><a>14.249</a>  ἑξῆμαρ μὲν ἔπειτα ἐμοὶ ἐρίηρες ἑταῖροι  </p>
        <p><a>14.250</a>  δαίνυντ᾽: αὐτὰρ ἐγὼν ἱερήϊα πολλὰ παρεῖχον  </p>
        <p><a>14.251</a>  θεοῖσίν τε ῥέζειν αὐτοῖσί τε δαῖτα πένεσθαι.  </p>
        <p><a>14.252</a>  ἑβδομάτῃ δ᾽ ἀναβάντες ἀπὸ Κρήτης εὐρείης  </p>
        <p><a>14.253</a>  ἐπλέομεν Βορέῃ ἀνέμῳ ἀκραέϊ καλῷ  </p>
        <p><a>14.254</a>  ῥηϊδίως, ὡς εἴ τε κατὰ ῥόον: οὐδέ τις οὖν μοι  </p>
        <p><a>14.255</a>  νηῶν πημάνθη, ἀλλ᾽ ἀσκηθέες καὶ ἄνουσοι  </p>
        <p><a>14.256</a>  ἥμεθα, τὰς δ᾽ ἄνεμός τε κυβερνῆταί τ᾽ ἴθυνον.  </p>
        <p><a>14.257</a>  πεμπταῖοι δ᾽ Αἴγυπτον ἐϋρρείτην ἱκόμεσθα,  </p>
        <p><a>14.258</a>  στῆσα δ᾽ ἐν Αἰγύπτῳ ποταμῷ νέας ἀμφιελίσσας.  </p>
        <p><a>14.259</a>  ἔνθ᾽ ἦ τοι μὲν ἐγὼ κελόμην ἐρίηρας ἑταίρους  </p>
        <p><a>14.260</a>  αὐτοῦ πὰρ νήεσσι μένειν καὶ νῆας ἔρυσθαι,  </p>
        <p><a>14.261</a>  ὀπτῆρας δὲ κατὰ σκοπιὰς ὤτρυνα νέεσθαι:  </p>
        <p><a>14.262</a>  οἱ δ᾽ ὕβρει εἴξαντες, ἐπισπόμενοι μένεϊ σφῷ,  </p>
        <p><a>14.263</a>  αἶψα μάλ᾽ Αἰγυπτίων ἀνδρῶν περικαλλέας ἀγροὺς  </p>
        <p><a>14.264</a>  πόρθεον, ἐκ δὲ γυναῖκας ἄγον καὶ νήπια τέκνα,  </p>
        <p><a>14.265</a>  αὐτούς τ᾽ ἔκτεινον: τάχα δ᾽ ἐς πόλιν ἵκετ᾽ ἀϋτή.  </p>
        <p><a>14.266</a>  οἱ δὲ βοῆς ἀΐοντες ἅμ᾽ ἠοῖ φαινομένηφιν  </p>
        <p><a>14.267</a>  ἦλθον: πλῆτο δὲ πᾶν πεδίον πεζῶν τε καὶ ἵππων  </p>
        <p><a>14.268</a>  χαλκοῦ τε στεροπῆς: ἐν δὲ Ζεὺς τερπικέραυνος  </p>
        <p><a>14.269</a>  φύζαν ἐμοῖς ἑτάροισι κακὴν βάλεν, οὐδέ τις ἔτλη  </p>
        <p><a>14.270</a>  μεῖναι ἐναντίβιον: περὶ γὰρ κακὰ πάντοθεν ἔστη.  </p>
        <p><a>14.271</a>  ἔνθ᾽ ἡμέων πολλοὺς μὲν ἀπέκτανον ὀξέϊ χαλκῷ,  </p>
        <p><a>14.272</a>  τοὺς δ᾽ ἄναγον ζωούς, σφίσιν ἐργάζεσθαι ἀνάγκῃ.  </p>
        <p><a>14.273</a>  αὐτὰρ ἐμοὶ Ζεὺς αὐτὸς ἐνὶ φρεσὶν ὧδε νόημα  </p>
        <p><a>14.274</a>  ποίησ᾽—ὡς ὄφελον θανέειν καὶ πότμον ἐπισπεῖν  </p>
        <p><a>14.275</a>  αὐτοῦ ἐν Αἰγύπτῳ: ἔτι γάρ νύ με πῆμ᾽ ὑπέδεκτο—  </p>
        <p><a>14.276</a>  αὐτίκ᾽ ἀπὸ κρατὸς κυνέην εὔτυκτον ἔθηκα  </p>
        <p><a>14.277</a>  καὶ σάκος ὤμοιϊν, δόρυ δ᾽ ἔκβαλον ἔκτοσε χειρός:  </p>
        <p><a>14.278</a>  αὐτὰρ ἐγὼ βασιλῆος ἐναντίον ἤλυθον ἵππων  </p>
        <p><a>14.279</a>  καὶ κύσα γούναθ᾽ ἑλών: ὁδ᾽ ἐρύσατο καί μ᾽ ἐλέησεν,  </p>
        <p><a>14.280</a>  ἐς δίφρον δέ μ᾽ ἕσας ἄγεν οἴκαδε δάκρυ χέοντα.  </p>
        <p><a>14.281</a>  ἦ μέν μοι μάλα πολλοὶ ἐπήϊσσον μελίῃσιν,  </p>
        <p><a>14.282</a>  ἱέμενοι κτεῖναι—δὴ γὰρ κεχολώατο λίην—  </p>
        <p><a>14.283</a>  ἀλλ᾽ ἀπὸ κεῖνος ἔρυκε, Διὸς δ᾽ ὠπίζετο μῆνιν  </p>
        <p><a>14.284</a>  ξεινίου, ὅς τε μάλιστα νεμεσσᾶται κακὰ ἔργα.  </p>
        <p><a>14.285</a>  ἔνθα μὲν ἑπτάετες μένον αὐτόθι, πολλὰ δ᾽ ἄγειρα  </p>
        <p><a>14.286</a>  χρήματ᾽ ἀν᾽ Αἰγυπτίους ἄνδρας: δίδοσαν γὰρ ἅπαντες.  </p>
        <p><a>14.287</a>  ἀλλ᾽ ὅτε δὴ ὄγδοόν μοι ἐπιπλόμενον ἔτος ἦλθεν,  </p>
        <p><a>14.288</a>  δὴ τότε Φοῖνιξ ἦλθεν ἀνὴρ ἀπατήλια εἰδώς,  </p>
        <p><a>14.289</a>  τρώκτης, ὃς δὴ πολλὰ κάκ᾽ ἀνθρώποισιν ἐώργει:  </p>
        <p><a>14.290</a>  ὅς μ᾽ ἄγε παρπεπιθὼν ᾗσι φρεσίν, ὄφρ᾽ ἱκόμεσθα  </p>
        <p><a>14.291</a>  Φοινίκην, ὅθι τοῦ γε δόμοι καὶ κτήματ᾽ ἔκειτο.  </p>
        <p><a>14.292</a>  ἔνθα παρ᾽ αὐτῷ μεῖνα τελεσφόρον εἰς ἐνιαυτόν.  </p>
        <p><a>14.293</a>  ἀλλ᾽ ὅτε δὴ μῆνές τε καὶ ἡμέραι ἐξετελεῦντο  </p>
        <p><a>14.294</a>  ἄψ περιτελλομένου ἔτεος καὶ ἐπήλυθον ὧραι,  </p>
        <p><a>14.295</a>  ἐς Λιβύην μ᾽ ἐπὶ νηὸς ἐέσσατο ποντοπόροιο  </p>
        <p><a>14.296</a>  ψεύδεα βουλεύσας, ἵνα οἱ σὺν φόρτον ἄγοιμι,  </p>
        <p><a>14.297</a>  κεῖθι δέ μ᾽ ὡς περάσειε καὶ ἄσπετον ὦνον ἕλοιτο.  </p>
        <p><a>14.298</a>  τῷ ἑπόμην ἐπὶ νηός, ὀϊόμενός περ, ἀνάγκῃ.  </p>
        <p><a>14.299</a>  ἡ δ᾽ ἔθεεν Βορέῃ ἀνέμῳ ἀκραέϊ καλῷ,  </p>
        <p><a>14.300</a>  μέσσον ὑπὲρ Κρήτης: Ζεὺς δέ σφισι μήδετ᾽ ὄλεθρον.  </p>
        <p><a>14.301</a>  ἀλλ᾽ ὅτε δὴ Κρήτην μὲν ἐλείπομεν, οὐδέ τις ἄλλη  </p>
        <p><a>14.302</a>  φαίνετο γαιάων, ἀλλ᾽ οὐρανὸς ἠδὲ θάλασσα,  </p>
        <p><a>14.303</a>  δὴ τότε κυανέην νεφέλην ἔστησε Κρονίων  </p>
        <p><a>14.304</a>  νηὸς ὕπερ γλαφυρῆς, ἤχλυσε δὲ πόντος ὑπ᾽ αὐτῆς.  </p>
        <p><a>14.305</a>  Ζεὺς δ᾽ ἄμυδις βρόντησε καὶ ἔμβαλε νηῒ κεραυνόν:  </p>
        <p><a>14.306</a>  ἡ δ᾽ ἐλελίχθη πᾶσα Διὸς πληγεῖσα κεραυνῷ,  </p>
        <p><a>14.307</a>  ἐν δὲ θεείου πλῆτο: πέσον δ᾽ ἐκ νηὸς ἅπαντες.  </p>
        <p><a>14.308</a>  οἱ δὲ κορώνῃσιν ἴκελοι περὶ νῆα μέλαιναν  </p>
        <p><a>14.309</a>  κύμασιν ἐμφορέοντο: θεὸς δ᾽ ἀποαίνυτο νόστον.  </p>
        <p><a>14.310</a>  αὐτὰρ ἐμοὶ Ζεὺς αὐτός, ἔχοντί περ ἄλγεα θυμῷ,  </p>
        <p><a>14.311</a>  ἱστὸν ἀμαιμάκετον νηὸς κυανοπρῴροιο  </p>
        <p><a>14.312</a>  ἐν χείρεσσιν ἔθηκεν, ὅπως ἔτι πῆμα φύγοιμι.  </p>
        <p><a>14.313</a>  τῷ ῥα περιπλεχθεὶς φερόμην ὀλοοῖς ἀνέμοισιν.  </p>
        <p><a>14.314</a>  ἐννῆμαρ φερόμην, δεκάτῃ δέ με νυκτὶ μελαίνῃ  </p>
        <p><a>14.315</a>  γαίῃ Θεσπρωτῶν πέλασεν μέγα κῦμα κυλίνδον.  </p>
        <p><a>14.316</a>  ἔνθα με Θεσπρωτῶν βασιλεὺς ἐκομίσσατο Φείδων  </p>
        <p><a>14.317</a>  ἥρως ἀπριάτην: τοῦ γὰρ φίλος υἱὸς ἐπελθὼν  </p>
        <p><a>14.318</a>  αἴθρῳ καὶ καμάτῳ δεδμημένον ἦγεν ἐς οἶκον,  </p>
        <p><a>14.319</a>  χειρὸς ἀναστήσας, ὄφρ᾽ ἵκετο δώματα πατρός:  </p>
        <p><a>14.320</a>  ἀμφὶ δέ με χλαῖνάν τε χιτῶνά τε εἵματα ἕσσεν.  </p>
        <p><a>14.321</a>  ἔνθ᾽ Ὀδυσῆος ἐγὼ πυθόμην: κεῖνος γὰρ ἔφασκε  </p>
        <p><a>14.322</a>  ξεινίσαι ἠδὲ φιλῆσαι ἰόντ᾽ ἐς πατρίδα γαῖαν,  </p>
        <p><a>14.323</a>  καί μοι κτήματ᾽ ἔδειξεν ὅσα ξυναγείρατ᾽ Ὀδυσσεύς,  </p>
        <p><a>14.324</a>  χαλκόν τε χρυσόν τε πολύκμητόν τε σίδηρον.  </p>
        <p><a>14.325</a>  καί νύ ἐς δεκάτην γενεὴν ἕτερόν γ᾽ ἔτι βόσκοι:  </p>
        <p><a>14.326</a>  τόσσα οἱ ἐν μεγάροις κειμήλια κεῖτο ἄνακτος.  </p>
        <p><a>14.327</a>  τὸν δ᾽ ἐς Δωδώνην φάτο βήμεναι, ὄφρα θεοῖο  </p>
        <p><a>14.328</a>  ἐκ δρυὸς ὑψικόμοιο Διὸς βουλὴν ἐπακούσαι,  </p>
        <p><a>14.329</a>  ὅππως νοστήσει᾽ Ἰθάκης ἐς πίονα δῆμον  </p>
        <p><a>14.330</a>  ἤδη δὴν ἀπεών, ἢ ἀμφαδὸν ἦε κρυφηδόν.  </p>
        <p><a>14.331</a>  ὤμοσε δὲ πρὸς ἔμ᾽ αὐτόν, ἀποσπένδων ἐνὶ οἴκῳ,  </p>
        <p><a>14.332</a>  νῆα κατειρύσθαι καὶ ἐπαρτέας ἔμμεν ἑταίρους,  </p>
        <p><a>14.333</a>  οἳ δή μιν πέμψουσι φίλην ἐς πατρίδα γαῖαν.  </p>
        <p><a>14.334</a>  ἀλλ᾽ ἐμὲ πρὶν ἀπέπεμψε: τύχησε γὰρ ἐρχομένη νηῦς  </p>
        <p><a>14.335</a>  ἀνδρῶν Θεσπρωτῶν ἐς Δουλίχιον πολύπυρον.  </p>
        <p><a>14.336</a>  ἔνθ᾽ ὅ γέ μ᾽ ἠνώγει πέμψαι βασιλῆϊ Ἀκάστῳ  </p>
        <p><a>14.337</a>  ἐνδυκέως: τοῖσιν δὲ κακὴ φρεσὶν ἥνδανε βουλὴ  </p>
        <p><a>14.338</a>  ἀμφ᾽ ἐμοί, ὄφρ᾽ ἔτι πάγχυ δύης ἐπὶ πῆμα γενοίμην.  </p>
        <p><a>14.339</a>  ἀλλ᾽ ὅτε γαίης πολλὸν ἀπέπλω ποντοπόρος νηῦς,  </p>
        <p><a>14.340</a>  αὐτίκα δούλιον ἦμαρ ἐμοὶ περιμηχανόωντο.  </p>
        <p><a>14.341</a>  ἐκ μέν με χλαῖνάν τε χιτῶνά τε εἵματ᾽ ἔδυσαν,  </p>
        <p><a>14.342</a>  ἀμφὶ δέ μοι ῥάκος ἄλλο κακὸν βάλον ἠδὲ χιτῶνα,  </p>
        <p><a>14.343</a>  ῥωγαλέα, τὰ καὶ αὐτὸς ἐν ὀφθαλμοῖσιν ὅρηαι:  </p>
        <p><a>14.344</a>  ἑσπέριοι δ᾽ Ἰθάκης εὐδειέλου ἔργ᾽ ἀφίκοντο.  </p>
        <p><a>14.345</a>  ἔνθ᾽ ἐμὲ μὲν κατέδησαν ἐϋσσέλμῳ ἐνὶ νηῒ  </p>
        <p><a>14.346</a>  ὅπλῳ ἐϋστρεφέϊ στερεῶς, αὐτοὶ δ᾽ ἀποβάντες  </p>
        <p><a>14.347</a>  ἐσσυμένως παρὰ θῖνα θαλάσσης δόρπον ἕλοντο.  </p>
        <p><a>14.348</a>  αὐτὰρ ἐμοὶ δεσμὸν μὲν ἀνέγναμψαν θεοὶ αὐτοὶ  </p>
        <p><a>14.349</a>  ῥηϊδίως: κεφαλῇ δὲ κατὰ ῥάκος ἀμφικαλύψας,  </p>
        <p><a>14.350</a>  ξεστὸν ἐφόλκαιον καταβὰς ἐπέλασσα θαλάσσῃ  </p>
        <p><a>14.351</a>  στῆθος, ἔπειτα δὲ χερσὶ διήρεσσ᾽ ἀμφοτέρῃσι  </p>
        <p><a>14.352</a>  νηχόμενος, μάλα δ᾽ ὦκα θύρηθ᾽ ἔα ἀμφὶς ἐκείνων.  </p>
        <p><a>14.353</a>  ἔνθ᾽ ἀναβάς, ὅθι τε δρίος ἦν πολυανθέος ὕλης,  </p>
        <p><a>14.354</a>  κείμην πεπτηώς. οἱ δὲ μεγάλα στενάχοντες  </p>
        <p><a>14.355</a>  φοίτων: ἀλλ᾽ οὐ γάρ σφιν ἐφαίνετο κέρδιον εἶναι  </p>
        <p><a>14.356</a>  μαίεσθαι προτέρω, τοὶ μὲν πάλιν αὖτις ἔβαινον  </p>
        <p><a>14.357</a>  νηὸς ἔπι γλαφυρῆς: ἐμὲ δ᾽ ἔκρυψαν θεοὶ αὐτοὶ  </p>
        <p><a>14.358</a>  ῥηϊδίως, καί με σταθμῷ ἐπέλασσαν ἄγοντες  </p>
        <p><a>14.359</a>  ἀνδρὸς ἐπισταμένου: ἔτι γάρ νύ μοι αἶσα βιῶναι.  </p>
        <p><a>14.360</a>  τὸν δ᾽ ἀπαμειβόμενος προσέφης, Εὔμαιε συβῶτα:  </p>
        <p><a>14.361</a>  ἆ δειλὲ ξείνων, ἦ μοι μάλα θυμὸν ὄρινας  </p>
        <p><a>14.362</a>  ταῦτα ἕκαστα λέγων, ὅσα δὴ πάθες ἠδ᾽ ὅσ᾽ ἀλήθης.  </p>
        <p><a>14.363</a>  ἀλλὰ τά γ᾽ οὐ κατὰ κόσμον ὀΐομαι, οὐδέ με πείσεις  </p>
        <p><a>14.364</a>  εἰπὼν ἀμφ᾽ Ὀδυσῆϊ: τί σε χρὴ τοῖον ἐόντα  </p>
        <p><a>14.365</a>  μαψιδίως ψεύδεσθαι;  ἐγὼ δ᾽ εὖ οἶδα καὶ αὐτὸς  </p>
        <p><a>14.366</a>  νόστον ἐμοῖο ἄνακτος, ὅ τ᾽ ἤχθετο πᾶσι θεοῖσι  </p>
        <p><a>14.367</a>  πάγχυ μάλ᾽, ὅττι μιν οὔ τι μετὰ Τρώεσσι δάμασσαν  </p>
        <p><a>14.368</a>  ἠὲ φίλων ἐν χερσίν, ἐπεὶ πόλεμον τολύπευσε.  </p>
        <p><a>14.369</a>  τῷ κέν οἱ τύμβον μὲν ἐποίησαν Παναχαιοί,  </p>
        <p><a>14.370</a>  ἠδέ κε καὶ ᾧ παιδὶ μέγα κλέος ἤρατ᾽ ὀπίσσω  </p>
        <p><a>14.371</a>  νῦν δέ μιν ἀκλειῶς ἅρπυιαι ἀνηρείψαντο.  </p>
        <p><a>14.372</a>  αὐτὰρ ἐγὼ παρ᾽ ὕεσσιν ἀπότροπος: οὐδὲ πόλινδε  </p>
        <p><a>14.373</a>  ἔρχομαι, εἰ μή πού τι περίφρων Πηνελόπεια  </p>
        <p><a>14.374</a>  ἐλθέμεν ὀτρύνῃσιν, ὅτ᾽ ἀγγελίη ποθὲν ἔλθῃ.  </p>
        <p><a>14.375</a>  ἀλλ᾽ οἱ μὲν τὰ ἕκαστα παρήμενοι ἐξερέουσιν,  </p>
        <p><a>14.376</a>  ἠμὲν οἳ ἄχνυνται δὴν οἰχομένοιο ἄνακτος,  </p>
        <p><a>14.377</a>  ἠδ᾽ οἳ χαίρουσιν βίοτον νήποινον ἔδοντες:  </p>
        <p><a>14.378</a>  ἀλλ᾽ ἐμοὶ οὐ φίλον ἐστὶ μεταλλῆσαι καὶ ἐρέσθαι,  </p>
        <p><a>14.379</a>  ἐξ οὗ δή μ᾽ Αἰτωλὸς ἀνὴρ ἐξήπαφε μύθῳ,  </p>
        <p><a>14.380</a>  ὅς ῥ᾽ ἄνδρα κτείνας, πολλὴν ἐπὶ γαῖαν ἀληθείς,  </p>
        <p><a>14.381</a>  ἦλθεν ἐμὰ πρὸς δώματ᾽: ἐγὼ δέ μιν ἀμφαγάπαζον.  </p>
        <p><a>14.382</a>  φῆ δέ μιν ἐν Κρήτεσσι παρ᾽ Ἰδομενῆϊ ἰδέσθαι  </p>
        <p><a>14.383</a>  νῆας ἀκειόμενον, τάς οἱ ξυνέαξαν ἄελλαι:  </p>
        <p><a>14.384</a>  καὶ φάτ᾽ ἐλεύσεσθαι ἢ ἐς θέρος ἢ ἐς ὀπώρην,  </p>
        <p><a>14.385</a>  πολλὰ χρήματ᾽ ἄγοντα, σὺν ἀντιθέοις ἑτάροισι.  </p>
        <p><a>14.386</a>  καὶ σύ, γέρον πολυπενθές, ἐπεί σέ μοι ἤγαγε δαίμων,  </p>
        <p><a>14.387</a>  μήτε τί μοι ψεύδεσσι χαρίζεο μήτε τι θέλγε:  </p>
        <p><a>14.388</a>  οὐ γὰρ τοὔνεκ᾽ ἐγώ σ᾽ αἰδέσσομαι οὐδὲ φιλήσω,  </p>
        <p><a>14.389</a>  ἀλλὰ Δία ξένιον δείσας αὐτόν τ᾽ ἐλεαίρων.  </p>
        <p><a>14.390</a>  τὸν δ᾽ ἀπαμειβόμενος προσέφη πολύμητις Ὀδυσσεύς  </p>
        <p><a>14.391</a>  ἦ μάλα τίς τοι θυμὸς ἐνὶ στήθεσσιν ἄπιστος,  </p>
        <p><a>14.392</a>  οἷόν σ᾽ οὐδ᾽ ὀμόσας περ ἐπήγαγον οὐδέ σε πείθω.  </p>
        <p><a>14.393</a>  ἀλλ᾽ ἄγε νῦν ῥήτρην ποιησόμεθ᾽: αὐτὰρ ὄπισθε  </p>
        <p><a>14.394</a>  μάρτυροι ἀμφοτέροισι θεοί, τοὶ Ὄλυμπον ἔχουσιν.  </p>
        <p><a>14.395</a>  εἰ μέν κεν νοστήσῃ ἄναξ τεὸς ἐς τόδε δῶμα,  </p>
        <p><a>14.396</a>  ἕσσας με χλαῖνάν τε χιτῶνά τε εἵματα πέμψαι  </p>
        <p><a>14.397</a>  Δουλίχιόνδ᾽ ἰέναι, ὅθι μοι φίλον ἔπλετο θυμῷ:  </p>
        <p><a>14.398</a>  εἰ δέ κε μὴ ἔλθῃσιν ἄναξ τεὸς ὡς ἀγορεύω,  </p>
        <p><a>14.399</a>  δμῶας ἐπισσεύας βαλέειν μεγάλης κατὰ πέτρης,  </p>
        <p><a>14.400</a>  ὄφρα καὶ ἄλλος πτωχὸς ἀλεύεται ἠπεροπεύειν.  </p>
        <p><a>14.401</a>  τὸν δ᾽ ἀπαμειβόμενος προσεφώνεε δῖος ὑφορβός:  </p>
        <p><a>14.402</a>  ξεῖν᾽, οὕτω γάρ κέν μοι ἐϋκλείη τ᾽ ἀρετή τε  </p>
        <p><a>14.403</a>  εἴη ἐπ᾽ ἀνθρώπους ἅμα τ᾽ αὐτίκα καὶ μετέπειτα,  </p>
        <p><a>14.404</a>  ὅς σ᾽ ἐπεὶ ἐς κλισίην ἄγαγον καὶ ξείνια δῶκα,  </p>
        <p><a>14.405</a>  αὖτις δὲ κτείναιμι φίλον τ᾽ ἀπὸ θυμὸν ἑλοίμην:  </p>
        <p><a>14.406</a>  πρόφρων κεν δὴ ἔπειτα Δία Κρονίωνα λιτοίμην.  </p>
        <p><a>14.407</a>  νῦν δ᾽ ὥρη δόρποιο: τάχιστά μοι ἔνδον ἑταῖροι  </p>
        <p><a>14.408</a>  εἶεν, ἵν᾽ ἐν κλισίῃ λαρὸν τετυκοίμεθα δόρπον.  </p>
        <p><a>14.409</a>  ὣς οἱ μὲν τοιαῦτα πρὸς ἀλλήλους ἀγόρευον,  </p>
        <p><a>14.410</a>  ἀγχίμολον δὲ σύες τε καὶ ἀνέρες ἦλθον ὑφορβοί.  </p>
        <p><a>14.411</a>  τὰς μὲν ἄρα ἔρξαν κατὰ ἤθεα κοιμηθῆναι,  </p>
        <p><a>14.412</a>  κλαγγὴ δ᾽ ἄσπετος ὦρτο συῶν αὐλιζομενάων  </p>
        <p><a>14.413</a>  αὐτὰρ ὁ οἷς ἑτάροισιν ἐκέκλετο δῖος ὑφορβός:  </p>
        <p><a>14.414</a>  ἄξεθ᾽ ὑῶν τὸν ἄριστον, ἵνα ξείνῳ ἱερεύσω  </p>
        <p><a>14.415</a>  τηλεδαπῷ: πρὸς δ᾽ αὐτοὶ ὀνησόμεθ᾽, οἵ περ ὀϊζὺν  </p>
        <p><a>14.416</a>  δὴν ἔχομεν πάσχοντες ὑῶν ἕνεκ᾽ ἀργιοδόντων:  </p>
        <p><a>14.417</a>  ἄλλοι δ᾽ ἡμέτερον κάματον νήποινον ἔδουσιν.  </p>
        <p><a>14.418</a>  ὣς ἄρα φωνήσας κέασε ξύλα νηλέϊ χαλκῷ,  </p>
        <p><a>14.419</a>  οἱ δ᾽ ὗν εἰσῆγον μάλα πίονα πενταέτηρον.  </p>
        <p><a>14.420</a>  τὸν μὲν ἔπειτ᾽ ἔστησαν ἐπ᾽ ἐσχάρῃ: οὐδὲ συβώτης  </p>
        <p><a>14.421</a>  λήθετ᾽ ἄρ᾽ ἀθανάτων: φρεσὶ γὰρ κέχρητ᾽ ἀγαθῇσιν:  </p>
        <p><a>14.422</a>  ἀλλ᾽ ὅγ᾽ ἀπαρχόμενος κεφαλῆς τρίχας ἐν πυρὶ βάλλεν  </p>
        <p><a>14.423</a>  ἀργιόδοντος ὑός, καὶ ἐπεύχετο πᾶσι θεοῖσιν  </p>
        <p><a>14.424</a>  νοστῆσαι Ὀδυσῆα πολύφρονα ὅνδε δόμονδε.  </p>
        <p><a>14.425</a>  κόψε δ᾽ ἀνασχόμενος σχίζῃ δρυός, ἣν λίπε κείων:  </p>
        <p><a>14.426</a>  τὸν δ᾽ ἔλιπε ψυχή. τοὶ δ᾽ ἔσφαξάν τε καὶ εὗσαν:  </p>
        <p><a>14.427</a>  αἶψα δέ μιν διέχευαν: ὁ δ᾽ ὠμοθετεῖτο συβώτης,  </p>
        <p><a>14.428</a>  πάντων ἀρχόμενος μελέων, ἐς πίονα δημόν,  </p>
        <p><a>14.429</a>  καὶ τὰ μὲν ἐν πυρὶ βάλλε, παλύνας ἀλφίτου ἀκτῇ,  </p>
        <p><a>14.430</a>  μίστυλλόν τ᾽ ἄρα τἆλλα καὶ ἀμφ᾽ ὀβελοῖσιν ἔπειραν,  </p>
        <p><a>14.431</a>  ὤπτησάν τε περιφραδέως ἐρύσαντό τε πάντα,  </p>
        <p><a>14.432</a>  βάλλον δ᾽ εἰν ἐλεοῖσιν ἀολλέα: ἂν δὲ συβώτης  </p>
        <p><a>14.433</a>  ἵστατο δαιτρεύσων: περὶ γὰρ φρεσὶν αἴσιμα ᾔδη.  </p>
        <p><a>14.434</a>  καὶ τὰ μὲν ἕπταχα πάντα διεμοιρᾶτο δαΐζων:  </p>
        <p><a>14.435</a>  τὴν μὲν ἴαν νύμφῃσι καὶ Ἑρμῇ, Μαιάδος υἱεῖ,  </p>
        <p><a>14.436</a>  θῆκεν ἐπευξάμενος, τὰς δ᾽ ἄλλας νεῖμεν ἑκάστῳ:  </p>
        <p><a>14.437</a>  νώτοισιν δ᾽ Ὀδυσῆα διηνεκέεσσι γέραιρεν  </p>
        <p><a>14.438</a>  ἀργιόδοντος ὑός, κύδαινε δὲ θυμὸν ἄνακτος:  </p>
        <p><a>14.439</a>  καί μιν φωνήσας προσέφη πολύμητις Ὀδυσσεύς:  </p>
        <p><a>14.440</a>  αἴθ᾽ οὕτως, Εὔμαιε, φίλος Διὶ πατρὶ γένοιο  </p>
        <p><a>14.441</a>  ὡς ἐμοί, ὅττι τε τοῖον ἐόντ᾽ ἀγαθοῖσι γεραίρεις.  </p>
        <p><a>14.442</a>  τὸν δ᾽ ἀπαμειβόμενος προσέφης, Εὔμαιε συβῶτα:  </p>
        <p><a>14.443</a>  ἔσθιε, δαιμόνιε ξείνων, καὶ τέρπεο τοῖσδε,  </p>
        <p><a>14.444</a>  οἷα πάρεστι: θεὸς δὲ τὸ μὲν δώσει, τὸ δ᾽ ἐάσει,  </p>
        <p><a>14.445</a>  ὅττι κεν ᾧ θυμῷ ἐθέλῃ: δύναται γὰρ ἅπαντα.  </p>
        <p><a>14.446</a>  ἦ ῥα καὶ ἄργματα θῦσε θεοῖς αἰειγενέτῃσι,  </p>
        <p><a>14.447</a>  σπείσας δ᾽ αἴθοπα οἶνον Ὀδυσσῆϊ πτολιπόρθῳ  </p>
        <p><a>14.448</a>  ἐν χείρεσσιν ἔθηκεν: ὁ δ᾽ ἕζετο ᾗ παρὰ μοίρῃ.  </p>
        <p><a>14.449</a>  σῖτον δέ σφιν ἔνειμε Μεσαύλιος, ὅν ῥα συβώτης  </p>
        <p><a>14.450</a>  αὐτὸς κτήσατο οἶος ἀποιχομένοιο ἄνακτος,  </p>
        <p><a>14.451</a>  νόσφιν δεσποίνης καὶ Λαέρταο γέροντος:  </p>
        <p><a>14.452</a>  πὰρ δ᾽ ἄρα μιν Ταφίων πρίατο κτεάτεσσιν ἑοῖσιν.  </p>
        <p><a>14.453</a>  οἱ δ᾽ ἐπ᾽ ὀνείαθ᾽ ἑτοῖμα προκείμενα χεῖρας ἴαλλον.  </p>
        <p><a>14.454</a>  αὐτὰρ ἐπεὶ πόσιος καὶ ἐδητύος ἐξ ἔρον ἕντο,  </p>
        <p><a>14.455</a>  σῖτον μέν σφιν ἀφεῖλε Μεσαύλιος, οἱ δ᾽ ἐπὶ κοῖτον  </p>
        <p><a>14.456</a>  σίτου καὶ κρειῶν κεκορημένοι ἐσσεύοντο.  </p>
        <p><a>14.457</a>  νὺξ δ᾽ ἄρ᾽ ἐπῆλθε κακὴ σκοτομήνιος, ὗε δ᾽ ἄρα Ζεὺς  </p>
        <p><a>14.458</a>  πάννυχος, αὐτὰρ ἄη Ζέφυρος μέγας αἰὲν ἔφυδρος.  </p>
        <p><a>14.459</a>  τοῖς δ᾽ Ὀδυσεὺς μετέειπε, συβώτεω πειρητίζων,  </p>
        <p><a>14.460</a>  εἴ πώς οἱ ἐκδὺς χλαῖναν πόροι, ἤ τιν᾽ ἑταίρων  </p>
        <p><a>14.461</a>  ἄλλον ἐποτρύνειεν, ἐπεί ἑο κήδετο λίην:  </p>
        <p><a>14.462</a>  κέκλυθι νῦν, Εὔμαιε καὶ ἄλλοι πάντες ἑταῖροι,  </p>
        <p><a>14.463</a>  εὐξάμενός τι ἔπος ἐρέω: οἶνος γὰρ ἀνώγει  </p>
        <p><a>14.464</a>  ἠλεός, ὅς τ᾽ ἐφέηκε πολύφρονά περ μάλ᾽ ἀεῖσαι  </p>
        <p><a>14.465</a>  καί θ᾽ ἁπαλὸν γελάσαι, καί τ᾽ ὀρχήσασθαι ἀνῆκε,  </p>
        <p><a>14.466</a>  καί τι ἔπος προέηκεν ὅ περ τ᾽ ἄρρητον ἄμεινον.  </p>
        <p><a>14.467</a>  ἀλλ᾽ ἐπεὶ οὖν τὸ πρῶτον ἀνέκραγον, οὐκ ἐπικεύσω.  </p>
        <p><a>14.468</a>  εἴθ᾽ ὣς ἡβώοιμι βίη τέ μοι ἔμπεδος εἴη,  </p>
        <p><a>14.469</a>  ὡς ὅθ᾽ ὑπὸ Τροίην λόχον ἤγομεν ἀρτύναντες.  </p>
        <p><a>14.470</a>  ἡγείσθην δ᾽ Ὀδυσεύς τε καὶ Ἀτρεΐδης Μενέλαος,  </p>
        <p><a>14.471</a>  τοῖσι δ᾽ ἅμα τρίτος ἄρχον ἐγών: αὐτοὶ γὰρ ἄνωγον.  </p>
        <p><a>14.472</a>  ἀλλ᾽ ὅτε δή ῥ᾽ ἱκόμεσθα ποτὶ πτόλιν αἰπύ τε τεῖχος,  </p>
        <p><a>14.473</a>  ἡμεῖς μὲν περὶ ἄστυ κατὰ ῥωπήϊα πυκνά,  </p>
        <p><a>14.474</a>  ἂν δόνακας καὶ ἕλος, ὑπὸ τεύχεσι πεπτηῶτες  </p>
        <p><a>14.475</a>  κείμεθα.  νὺξ δ᾽ ἄρ᾽ ἐπῆλθε κακὴ Βορέαο πεσόντος,  </p>
        <p><a>14.476</a>  πηγυλίς: αὐτὰρ ὕπερθε χιὼν γένετ᾽ ἠΰτε πάχνη,  </p>
        <p><a>14.477</a>  ψυχρή, καὶ σακέεσσι περιτρέφετο κρύσταλλος.  </p>
        <p><a>14.478</a>  ἔνθ᾽ ἄλλοι πάντες χλαίνας ἔχον ἠδὲ χιτῶνας,  </p>
        <p><a>14.479</a>  εὗδον δ᾽ εὔκηλοι, σάκεσιν εἰλυμένοι ὤμους:  </p>
        <p><a>14.480</a>  αὐτὰρ ἐγὼ χλαῖναν μὲν ἰὼν ἑτάροισιν ἔλειπον  </p>
        <p><a>14.481</a>  ἀφραδίῃς, ἐπεὶ οὐκ ἐφάμην ῥιγωσέμεν ἔμπης,  </p>
        <p><a>14.482</a>  ἀλλ᾽ ἑπόμην σάκος οἶον ἔχων καὶ ζῶμα φαεινόν.  </p>
        <p><a>14.483</a>  ἀλλ᾽ ὅτε δὴ τρίχα νυκτὸς ἔην, μετὰ δ᾽ ἄστρα βεβήκει,  </p>
        <p><a>14.484</a>  καὶ τότ᾽ ἐγὼν Ὀδυσῆα προσηύδων ἐγγὺς ἐόντα  </p>
        <p><a>14.485</a>  ἀγκῶνι νύξας: ὁ δ᾽ ἄρ᾽ ἐμμαπέως ὑπάκουσε:  </p>
        <p><a>14.486</a>  διογενὲς Λαερτιάδη, πολυμήχαν᾽ Ὀδυσσεῦ,  </p>
        <p><a>14.487</a>  οὔ τοι ἔτι ζωοῖσι μετέσσομαι, ἀλλά με χεῖμα  </p>
        <p><a>14.488</a>  δάμναται: οὐ γὰρ ἔχω χλαῖναν: παρά μ᾽ ἤπαφε δαίμων  </p>
        <p><a>14.489</a>  οἰοχίτων᾽ ἔμεναι: νῦν δ᾽ οὐκέτι φυκτὰ πέλονται.  </p>
        <p><a>14.490</a>  ὣς ἐφάμην, ὁ δ᾽ ἔπειτα νόον σχέθε τόνδ᾽ ἐνὶ θυμῷ,  </p>
        <p><a>14.491</a>  οἷος κεῖνος ἔην βουλευέμεν ἠδὲ μάχεσθαι:  </p>
        <p><a>14.492</a>  φθεγξάμενος δ᾽ ὀλίγῃ ὀπί με πρὸς μῦθον ἔειπε:  </p>
        <p><a>14.493</a>  σίγα νῦν, μή τίς σευ Ἀχαιῶν ἄλλος ἀκούσῃ.  </p>
        <p><a>14.494</a>  ἦ καὶ ἐπ᾽ ἀγκῶνος κεφαλὴν σχέθεν εἶπέ τε μῦθον:  </p>
        <p><a>14.495</a>  κλῦτε, φίλοι: θεῖός μοι ἐνύπνιον ἦλθεν ὄνειρος.  </p>
        <p><a>14.496</a>  λίην γὰρ νηῶν ἑκὰς ἤλθομεν: ἀλλά τις εἴη  </p>
        <p><a>14.497</a>  εἰπεῖν Ἀτρεΐδῃ Ἀγαμέμνονι, ποιμένι λαῶν,  </p>
        <p><a>14.498</a>  εἰ πλέονας παρὰ ναῦφιν ἐποτρύνειε νέεσθαι.  </p>
        <p><a>14.499</a>  ὣς ἔφατ᾽, ὦρτο δ᾽ ἔπειτα Θόας, Ἀνδραίμονος υἱός,  </p>
        <p><a>14.500</a>  καρπαλίμως, ἀπὸ δὲ χλαῖναν θέτο φοινικόεσσαν,  </p>
        <p><a>14.501</a>  βῆ δὲ θέειν ἐπὶ νῆας: ἐγὼ δ᾽ ἐνὶ εἵματι κείνου  </p>
        <p><a>14.502</a>  κείμην ἀσπασίως, φάε δὲ χρυσόθρονος Ἠώς.  </p>
        <p><a>14.503</a>  ὣς νῦν ἡβώοιμι βίη τέ μοι ἔμπεδος εἴη:  </p>
        <p><a>14.504</a>  δοίη κέν τις χλαῖναν ἐνὶ σταθμοῖσι συφορβῶν,  </p>
        <p><a>14.505</a>  ἀμφότερον, φιλότητι καὶ αἰδοῖ φωτὸς ἑῆος:  </p>
        <p><a>14.506</a>  νῦν δέ μ᾽ ἀτιμάζουσι κακὰ χροῒ εἵματ᾽ ἔχοντα.  </p>
        <p><a>14.507</a>  τὸν δ᾽ ἀπαμειβόμενος προσέφης, Εὔμαιε συβῶτα:  </p>
        <p><a>14.508</a>  ὦ γέρον, αἶνος μέν τοι ἀμύμων, ὃν κατέλεξας,  </p>
        <p><a>14.509</a>  οὐδέ τί πω παρὰ μοῖραν ἔπος νηκερδὲς ἔειπες:  </p>
        <p><a>14.510</a>  τῷ οὔτ᾽ ἐσθῆτος δευήσεαι οὔτε τευ ἄλλου,  </p>
        <p><a>14.511</a>  ὧν ἐπέοιχ᾽ ἱκέτην ταλαπείριον ἀντιάσαντα,  </p>
        <p><a>14.512</a>  νῦν: ἀτὰρ ἠῶθέν γε τὰ σὰ ῥάκεα δνοπαλίξεις.  </p>
        <p><a>14.513</a>  οὐ γὰρ πολλαὶ χλαῖναι ἐπημοιβοί τε χιτῶνες  </p>
        <p><a>14.514</a>  ἐνθάδε ἕννυσθαι, μία δ᾽ οἴη φωτὶ ἑκάστῳ.  </p>
        <p><a>14.515</a>  αὐτὰρ ἐπὴν ἔλθῃσιν Ὀδυσσῆος φίλος υἱός,  </p>
        <p><a>14.516</a>  αὐτός τοι χλαῖνάν τε χιτῶνά τε εἵματα δώσει,  </p>
        <p><a>14.517</a>  πέμψει δ᾽ ὅππῃ σε κραδίη θυμός τε κελεύει.  </p>
        <p><a>14.518</a>  ὣς εἰπὼν ἀνόρουσε, τίθει δ᾽ ἄρα οἱ πυρὸς ἐγγὺς  </p>
        <p><a>14.519</a>  εὐνήν, ἐν δ᾽ ὀΐων τε καὶ αἰγῶν δέρματ᾽ ἔβαλλεν.  </p>
        <p><a>14.520</a>  ἔνθ᾽ Ὀδυσεὺς κατέλεκτ᾽: ἐπὶ δὲ χλαῖναν βάλεν αὐτῷ  </p>
        <p><a>14.521</a>  πυκνὴν καὶ μεγάλην, ἥ οἱ παρεκέσκετ᾽ ἀμοιβάς,  </p>
        <p><a>14.522</a>  ἕννυσθαι ὅτε τις χειμὼν ἔκπαγλος ὄροιτο.  </p>
        <p><a>14.523</a>  ὣς ὁ μὲν ἔνθ᾽ Ὀδυσεὺς κοιμήσατο, τοὶ δὲ παρ᾽ αὐτὸν  </p>
        <p><a>14.524</a>  ἄνδρες κοιμήσαντο νεηνίαι: οὐδὲ συβώτῃ  </p>
        <p><a>14.525</a>  ἥνδανεν αὐτόθι κοῖτος, ὑῶν ἄπο κοιμηθῆναι,  </p>
        <p><a>14.526</a>  ἀλλ᾽ ὅ γ᾽ ἄρ᾽ ἔξω ἰὼν ὡπλίζετο: χαῖρε δ᾽ Ὀδυσσεύς,  </p>
        <p><a>14.527</a>  ὅττι ῥά οἱ βιότου περικήδετο νόσφιν ἐόντος.  </p>
        <p><a>14.528</a>  πρῶτον μὲν ξίφος ὀξὺ περὶ στιβαροῖς βάλετ᾽ ὤμοις,  </p>
        <p><a>14.529</a>  ἀμφὶ δὲ χλαῖναν ἑέσσατ᾽ ἀλεξάνεμον, μάλα πυκνήν,  </p>
        <p><a>14.530</a>  ἂν δὲ νάκην ἕλετ᾽ αἰγὸς ἐϋτρεφέος μεγάλοιο,  </p>
        <p><a>14.531</a>  εἵλετο δ᾽ ὀξὺν ἄκοντα, κυνῶν ἀλκτῆρα καὶ ἀνδρῶν.  </p>
        <p><a>14.532</a>  βῆ δ᾽ ἴμεναι κείων ὅθι περ σύες ἀργιόδοντες  </p>
        <p><a>14.533</a>  πέτρῃ ὕπο γλαφυρῇ εὗδον, Βορέω ὑπ᾽ ἰωγῇ.  </p>
    </div>
    <div class="bk">
        <h4 class="latin">ΟΔΥΣΣΕΙΑΣ ο</h4>
        <p><a>15.1</a>  ἡ δ᾽ εἰς εὐρύχορον Λακεδαίμονα Παλλὰς Ἀθήνη  </p>
        <p><a>15.2</a>  ᾤχετ᾽, Ὀδυσσῆος μεγαθύμου φαίδιμον υἱὸν  </p>
        <p><a>15.3</a>  νόστου ὑπομνήσουσα καὶ ὀτρυνέουσα νέεσθαι.  </p>
        <p><a>15.4</a>  εὗρε δὲ Τηλέμαχον καὶ Νέστορος ἀγλαὸν υἱὸν  </p>
        <p><a>15.5</a>  εὕδοντ᾽ ἐν προδόμῳ Μενελάου κυδαλίμοιο,  </p>
        <p><a>15.6</a>  ἦ τοι Νεστορίδην μαλακῷ δεδμημένον ὕπνῳ:  </p>
        <p><a>15.7</a>  Τηλέμαχον δ᾽ οὐχ ὕπνος ἔχε γλυκύς, ἀλλ᾽ ἐνὶ θυμῷ  </p>
        <p><a>15.8</a>  νύκτα δι᾽ ἀμβροσίην μελεδήματα πατρὸς ἔγειρεν.  </p>
        <p><a>15.9</a>  ἀγχοῦ δ᾽ ἱσταμένη προσέφη γλαυκῶπις Ἀθήνη:  </p>
        <p><a>15.10</a>  Τηλέμαχ᾽, οὐκέτι καλὰ δόμων ἄπο τῆλ᾽ ἀλάλησαι,  </p>
        <p><a>15.11</a>  κτήματά τε προλιπὼν ἄνδρας τ᾽ ἐν σοῖσι δόμοισιν  </p>
        <p><a>15.12</a>  οὕτω ὑπερφιάλους: μή τοι κατὰ πάντα φάγωσι  </p>
        <p><a>15.13</a>  κτήματα δασσάμενοι, σὺ δὲ τηϋσίην ὁδὸν ἔλθῃς.  </p>
        <p><a>15.14</a>  ἀλλ᾽ ὄτρυνε τάχιστα βοὴν ἀγαθὸν Μενέλαον  </p>
        <p><a>15.15</a>  πεμπέμεν, ὄφρ᾽ ἔτι οἴκοι ἀμύμονα μητέρα τέτμῃς.  </p>
        <p><a>15.16</a>  ἤδη γάρ ῥα πατήρ τε κασίγνητοί τε κέλονται  </p>
        <p><a>15.17</a>  Εὐρυμάχῳ γήμασθαι: ὁ γὰρ περιβάλλει ἅπαντας  </p>
        <p><a>15.18</a>  μνηστῆρας δώροισι καὶ ἐξώφελλεν ἔεδνα:  </p>
        <p><a>15.19</a>  μή νύ τι σεῦ ἀέκητι δόμων ἐκ κτῆμα φέρηται.  </p>
        <p><a>15.20</a>  οἶσθα γὰρ οἷος θυμὸς ἐνὶ στήθεσσι γυναικός:  </p>
        <p><a>15.21</a>  κείνου βούλεται οἶκον ὀφέλλειν ὅς κεν ὀπυίῃ,  </p>
        <p><a>15.22</a>  παίδων δὲ προτέρων καὶ κουριδίοιο φίλοιο  </p>
        <p><a>15.23</a>  οὐκέτι μέμνηται τεθνηκότος οὐδὲ μεταλλᾷ.  </p>
        <p><a>15.24</a>  ἀλλὰ σύ γ᾽ ἐλθὼν αὐτὸς ἐπιτρέψειας ἕκαστα  </p>
        <p><a>15.25</a>  δμῳάων ἥ τίς τοι ἀρίστη φαίνεται εἶναι,  </p>
        <p><a>15.26</a>  εἰς ὅ κέ τοι φήνωσι θεοὶ κυδρὴν παράκοιτιν.  </p>
        <p><a>15.27</a>  ἄλλο δέ τοί τι ἔπος ἐρέω, σὺ δὲ σύνθεο θυμῷ.  </p>
        <p><a>15.28</a>  μνηστήρων σ᾽ ἐπιτηδὲς ἀριστῆες λοχόωσιν  </p>
        <p><a>15.29</a>  ἐν πορθμῷ Ἰθάκης τε Σάμοιό τε παιπαλοέσσης.  </p>
        <p><a>15.30</a>  ἱέμενοι κτεῖναι, πρὶν πατρίδα γαῖαν ἱκέσθαι.  </p>
        <p><a>15.31</a>  ἀλλὰ τά γ᾽ οὐκ ὀΐω: πρὶν καί τινα γαῖα καθέξει  </p>
        <p><a>15.32</a>  ἀνδρῶν μνηστήρων, οἵ τοι βίοτον κατέδουσιν.  </p>
        <p><a>15.33</a>  ἀλλὰ ἑκὰς νήσων ἀπέχειν εὐεργέα νῆα,  </p>
        <p><a>15.34</a>  νυκτὶ δ᾽ ὁμῶς πλείειν: πέμψει δέ τοι οὖρον ὄπισθεν  </p>
        <p><a>15.35</a>  ἀθανάτων ὅς τίς σε φυλάσσει τε ῥύεταί τε.  </p>
        <p><a>15.36</a>  αὐτὰρ ἐπὴν πρώτην ἀκτὴν Ἰθάκης ἀφίκηαι,  </p>
        <p><a>15.37</a>  νῆα μὲν ἐς πόλιν ὀτρῦναι καὶ πάντας ἑταίρους,  </p>
        <p><a>15.38</a>  αὐτὸς δὲ πρώτιστα συβώτην εἰσαφικέσθαι,  </p>
        <p><a>15.39</a>  ὅς τοι ὑῶν ἐπίουρος, ὁμῶς δέ τοι ἤπια οἶδεν.  </p>
        <p><a>15.40</a>  ἔνθα δὲ νύκτ᾽ ἀέσαι: τὸν δ᾽ ὀτρῦναι πόλιν εἴσω  </p>
        <p><a>15.41</a>  ἀγγελίην ἐρέοντα περίφρονι Πηνελοπείῃ,  </p>
        <p><a>15.42</a>  οὕνεκά οἱ σῶς ἐσσὶ καὶ ἐκ Πύλου εἰλήλουθας.  </p>
        <p><a>15.43</a>  ἡ μὲν ἄρ᾽ ὣς εἰποῦσ᾽ ἀπέβη πρὸς μακρὸν Ὄλυμπον,  </p>
        <p><a>15.44</a>  αὐτὰρ ὁ Νεστορίδην ἐξ ἡδέος ὕπνου ἔγειρεν  </p>
        <p><a>15.45</a>  λὰξ ποδὶ κινήσας, καί μιν πρὸς μῦθον ἔειπεν:  </p>
        <p><a>15.46</a>  ἔγρεο, Νεστορίδη Πεισίστρατε, μώνυχας ἵππους  </p>
        <p><a>15.47</a>  ζεῦξον ὑφ᾽ ἅρματ᾽ ἄγων, ὄφρα πρήσσωμεν ὁδοῖο.  </p>
        <p><a>15.48</a>  τὸν δ᾽ αὖ Νεστορίδης Πεισίστρατος ἀντίον ηὔδα:  </p>
        <p><a>15.49</a>  Τηλέμαχ᾽, οὔ πως ἔστιν ἐπειγομένους περ ὁδοῖο  </p>
        <p><a>15.50</a>  νύκτα διὰ δνοφερὴν ἐλάαν: τάχα δ᾽ ἔσσεται ἠώς.  </p>
        <p><a>15.51</a>  ἀλλὰ μέν᾽ εἰς ὅ κε δῶρα φέρων ἐπιδίφρια θήῃ  </p>
        <p><a>15.52</a>  ἥρως Ἀτρείδης, δουρικλειτὸς Μενέλαος,  </p>
        <p><a>15.53</a>  καὶ μύθοις ἀγανοῖσι παραυδήσας ἀποπέμψῃ.  </p>
        <p><a>15.54</a>  τοῦ γάρ τε ξεῖνος μιμνήσκεται ἤματα πάντα  </p>
        <p><a>15.55</a>  ἀνδρὸς ξεινοδόκου, ὅς κεν φιλότητα παράσχῃ.  </p>
        <p><a>15.56</a>  ὣς ἔφατ᾽, αὐτίκα δὲ χρυσόθρονος ἤλυθεν Ἠώς.  </p>
        <p><a>15.57</a>  ἀγχίμολον δέ σφ᾽ ἦλθε βοὴν ἀγαθὸς Μενέλαος,  </p>
        <p><a>15.58</a>  ἀνστὰς ἐξ εὐνῆς, Ἑλένης πάρα καλλικόμοιο.  </p>
        <p><a>15.59</a>  τὸν δ᾽ ὡς οὖν ἐνόησεν Ὀδυσσῆος φίλος υἱός,  </p>
        <p><a>15.60</a>  σπερχόμενός ῥα χιτῶνα περὶ χροῒ σιγαλόεντα  </p>
        <p><a>15.61</a>  δῦνεν, καὶ μέγα φᾶρος ἐπὶ στιβαροῖς βάλετ᾽ ὤμοις  </p>
        <p><a>15.62</a>  ἥρως, βῆ δὲ θύραζε, παριστάμενος δὲ προσηύδα  </p>
        <p><a>15.63</a>  Τηλέμαχος, φίλος υἱὸς Ὀδυσσῆος θείοιο:  </p>
        <p><a>15.64</a>  Ἀτρεΐδη Μενέλαε διοτρεφές, ὄρχαμε λαῶν,  </p>
        <p><a>15.65</a>  ἤδη νῦν μ᾽ ἀπόπεμπε φίλην ἐς πατρίδα γαῖαν:  </p>
        <p><a>15.66</a>  ἤδη γάρ μοι θυμὸς ἐέλδεται οἴκαδ᾽ ἱκέσθαι.  </p>
        <p><a>15.67</a>  τὸν δ᾽ ἠμείβετ᾽ ἔπειτα βοὴν ἀγαθὸς Μενέλαος:  </p>
        <p><a>15.68</a>  Τηλέμαχ᾽, οὔ τί σ᾽ ἐγώ γε πολὺν χρόνον ἐνθάδ᾽ ἐρύξω  </p>
        <p><a>15.69</a>  ἱέμενον νόστοιο: νεμεσσῶμαι δὲ καὶ ἄλλῳ  </p>
        <p><a>15.70</a>  ἀνδρὶ ξεινοδόκῳ, ὅς κ᾽ ἔξοχα μὲν φιλέῃσιν,  </p>
        <p><a>15.71</a>  ἔξοχα δ᾽ ἐχθαίρῃσιν: ἀμείνω δ᾽ αἴσιμα πάντα.  </p>
        <p><a>15.72</a>  ἶσόν τοι κακόν ἐσθ᾽, ὅς τ᾽ οὐκ ἐθέλοντα νέεσθαι  </p>
        <p><a>15.73</a>  ξεῖνον ἐποτρύνει καὶ ὃς ἐσσύμενον κατερύκει.  </p>
        <p><a>15.74</a>  χρὴ ξεῖνον παρεόντα φιλεῖν, ἐθέλοντα δὲ πέμπειν.  </p>
        <p><a>15.75</a>  ἀλλὰ μέν᾽ εἰς ὅ κε δῶρα φέρων ἐπιδίφρια θείω  </p>
        <p><a>15.76</a>  καλά, σὺ δ᾽ ὀφθαλμοῖσιν ἴδῃς, εἴπω δὲ γυναιξὶ  </p>
        <p><a>15.77</a>  δεῖπνον ἐνὶ μεγάροις τετυκεῖν ἅλις ἔνδον ἐόντων.  </p>
        <p><a>15.78</a>  ἀμφότερον, κῦδός τε καὶ ἀγλαΐη καὶ ὄνειαρ,  </p>
        <p><a>15.79</a>  δειπνήσαντας ἴμεν πολλὴν ἐπ᾽ ἀπείρονα γαῖαν.  </p>
        <p><a>15.80</a>  εἰ δ᾽ ἐθέλεις τραφθῆναι ἀν᾽ Ἑλλάδα καὶ μέσον Ἄργος,  </p>
        <p><a>15.81</a>  ὄφρα τοι αὐτὸς ἕπωμαι, ὑποζεύξω δέ τοι ἵππους,  </p>
        <p><a>15.82</a>  ἄστεα δ᾽ ἀνθρώπων ἡγήσομαι: οὐδέ τις ἡμέας  </p>
        <p><a>15.83</a>  αὔτως ἀππέμψει, δώσει δέ τι ἕν γε φέρεσθαι,  </p>
        <p><a>15.84</a>  ἠέ τινα τριπόδων εὐχάλκων ἠὲ λεβήτων,  </p>
        <p><a>15.85</a>  ἠὲ δύ᾽ ἡμιόνους ἠὲ χρύσειον ἄλεισον.  </p>
        <p><a>15.86</a>  τὸν δ᾽ αὖ Τηλέμαχος πεπνυμένος ἀντίον ηὔδα:  </p>
        <p><a>15.87</a>  Ἀτρεΐδη Μενέλαε διοτρεφές, ὄρχαμε λαῶν,  </p>
        <p><a>15.88</a>  βούλομαι ἤδη νεῖσθαι ἐφ᾽ ἡμέτερ᾽: οὐ γὰρ ὄπισθεν  </p>
        <p><a>15.89</a>  οὖρον ἰὼν κατέλειπον ἐπὶ κτεάτεσσιν ἐμοῖσιν:  </p>
        <p><a>15.90</a>  μὴ πατέρ᾽ ἀντίθεον διζήμενος αὐτὸς ὄλωμαι,  </p>
        <p><a>15.91</a>  ἤ τί μοι ἐκ μεγάρων κειμήλιον ἐσθλὸν ὄληται.  </p>
        <p><a>15.92</a>  αὐτὰρ ἐπεὶ τό γ᾽ ἄκουσε βοὴν ἀγαθὸς Μενέλαος,  </p>
        <p><a>15.93</a>  αὐτίκ᾽ ἄρ᾽ ᾗ ἀλόχῳ ἠδὲ δμῳῇσι κέλευσε  </p>
        <p><a>15.94</a>  δεῖπνον ἐνὶ μεγάροις τετυκεῖν ἅλις ἔνδον ἐόντων.  </p>
        <p><a>15.95</a>  ἀγχίμολον δέ οἱ ἦλθε Βοηθοΐδης Ἐτεωνεύς,  </p>
        <p><a>15.96</a>  ἀνστὰς ἐξ εὐνῆς, ἐπεὶ οὐ πολὺ ναῖεν ἀπ᾽ αὐτοῦ:  </p>
        <p><a>15.97</a>  τὸν πῦρ κῆαι ἄνωγε βοὴν ἀγαθὸς Μενέλαος  </p>
        <p><a>15.98</a>  ὀπτῆσαί τε κρεῶν: ὁ δ᾽ ἄρ᾽ οὐκ ἀπίθησεν ἀκούσας.  </p>
        <p><a>15.99</a>  αὐτὸς δ᾽ ἐς θάλαμον κατεβήσετο κηώεντα,  </p>
        <p><a>15.100</a>  οὐκ οἶος, ἅμα τῷ γ᾽ Ἑλένη κίε καὶ Μεγαπένθης.  </p>
        <p><a>15.101</a>  ἀλλ᾽ ὅτε δή ῥ᾽ ἵκανον ὅθι κειμήλια κεῖτο,  </p>
        <p><a>15.102</a>  Ἀτρεΐδης μὲν ἔπειτα δέπας λάβεν ἀμφικύπελλον,  </p>
        <p><a>15.103</a>  υἱὸν δὲ κρητῆρα φέρειν Μεγαπένθε᾽ ἄνωγεν  </p>
        <p><a>15.104</a>  ἀργύρεον: Ἑλένη δὲ παρίστατο φωριαμοῖσιν,  </p>
        <p><a>15.105</a>  ἔνθ᾽ ἔσαν οἱ πέπλοι παμποίκιλοι, οὓς κάμεν αὐτή.  </p>
        <p><a>15.106</a>  τῶν ἕν᾽ ἀειραμένη Ἑλένη φέρε, δῖα γυναικῶν,  </p>
        <p><a>15.107</a>  ὃς κάλλιστος ἔην ποικίλμασιν ἠδὲ μέγιστος,  </p>
        <p><a>15.108</a>  ἀστὴρ δ᾽ ὣς ἀπέλαμπεν: ἔκειτο δὲ νείατος ἄλλων.  </p>
        <p><a>15.109</a>  βὰν δ᾽ ἰέναι προτέρω διὰ δώματος, ἧος ἵκοντο  </p>
        <p><a>15.110</a>  Τηλέμαχον: τὸν δὲ προσέφη ξανθὸς Μενέλαος:  </p>
        <p><a>15.111</a>  Τηλέμαχ᾽, ἦ τοι νόστον, ὅπως φρεσὶ σῇσι μενοινᾷς,  </p>
        <p><a>15.112</a>  ὥς τοι Ζεὺς τελέσειεν, ἐρίγδουπος πόσις Ἥρης.  </p>
        <p><a>15.113</a>  δώρων δ᾽, ὅσσ᾽ ἐν ἐμῷ οἴκῳ κειμήλια κεῖται,  </p>
        <p><a>15.114</a>  δώσω ὃ κάλλιστον καὶ τιμηέστατόν ἐστι.  </p>
        <p><a>15.115</a>  δώσω τοι κρητῆρα τετυγμένον: ἀργύρεος δὲ  </p>
        <p><a>15.116</a>  ἐστὶν ἅπας, χρυσῷ δ᾽ ἐπὶ χείλεα κεκράανται,  </p>
        <p><a>15.117</a>  ἔργον δ᾽ Ἡφαίστοιο: πόρεν δέ ἑ Φαίδιμος ἥρως,  </p>
        <p><a>15.118</a>  Σιδονίων βασιλεύς, ὅθ᾽ ἑὸς δόμος ἀμφεκάλυψε  </p>
        <p><a>15.119</a>  κεῖσέ με νοστήσαντα: τεῒν δ᾽ ἐθέλω τόδ᾽ ὀπάσσαι.  </p>
        <p><a>15.120</a>  ὣς εἰπὼν ἐν χειρὶ τίθει δέπας ἀμφικύπελλον  </p>
        <p><a>15.121</a>  ἥρως Ἀτρεΐδης: ὁ δ᾽ ἄρα κρητῆρα φαεινὸν  </p>
        <p><a>15.122</a>  θῆκ᾽ αὐτοῦ προπάροιθε φέρων κρατερὸς Μεγαπένθης,  </p>
        <p><a>15.123</a>  ἀργύρεον: Ἑλένη δὲ παρίστατο καλλιπάρῃος  </p>
        <p><a>15.124</a>  πέπλον ἔχουσ᾽ ἐν χερσίν, ἔπος τ᾽ ἔφατ᾽ ἔκ τ᾽ ὀνόμαζε:  </p>
        <p><a>15.125</a>  δῶρόν τοι καὶ ἐγώ, τέκνον φίλε, τοῦτο δίδωμι,  </p>
        <p><a>15.126</a>  μνῆμ᾽ Ἑλένης χειρῶν, πολυηράτου ἐς γάμου ὥρην,  </p>
        <p><a>15.127</a>  σῇ ἀλόχῳ φορέειν: τῆος δὲ φίλῃ παρὰ μητρὶ  </p>
        <p><a>15.128</a>  κείσθω ἐνὶ μεγάρῳ. σὺ δέ μοι χαίρων ἀφίκοιο  </p>
        <p><a>15.129</a>  οἶκον ἐϋκτίμενον καὶ σὴν ἐς πατρίδα γαῖαν.  </p>
        <p><a>15.130</a>  ὣς εἰποῦσ᾽ ἐν χερσὶ τίθει, ὁ δ᾽ ἐδέξατο χαίρων.  </p>
        <p><a>15.131</a>  καὶ τὰ μὲν ἐς πείρινθα τίθει Πεισίστρατος ἥρως  </p>
        <p><a>15.132</a>  δεξάμενος, καὶ πάντα ἑῷ θηήσατο θυμῷ:  </p>
        <p><a>15.133</a>  τοὺς δ᾽ ἦγε πρὸς δῶμα κάρη ξανθὸς Μενέλαος.  </p>
        <p><a>15.134</a>  ἑζέσθην δ᾽ ἄρ᾽ ἔπειτα κατὰ κλισμούς τε θρόνους τε.  </p>
        <p><a>15.135</a>  χέρνιβα δ᾽ ἀμφίπολος προχόῳ ἐπέχευε φέρουσα  </p>
        <p><a>15.136</a>  καλῇ χρυσείῃ, ὑπὲρ ἀργυρέοιο λέβητος,  </p>
        <p><a>15.137</a>  νίψασθαι: παρὰ δὲ ξεστὴν ἐτάνυσσε τράπεζαν.  </p>
        <p><a>15.138</a>  σῖτον δ᾽ αἰδοίη ταμίη παρέθηκε φέρουσα:  </p>
        <p><a>15.139</a>  εἴδατα πόλλ᾽ ἐπιθεῖσα, χαριζομένη παρεόντων:  </p>
        <p><a>15.140</a>  πὰρ δὲ Βοηθοΐδης κρέα δαίετο καὶ νέμε μοίρας:  </p>
        <p><a>15.141</a>  οἰνοχόει δ᾽ υἱὸς Μενελάου κυδαλίμοιο.  </p>
        <p><a>15.142</a>  οἱ δ᾽ ἐπ᾽ ὀνείαθ᾽ ἑτοῖμα προκείμενα χεῖρας ἴαλλον.  </p>
        <p><a>15.143</a>  αὐτὰρ ἐπεὶ πόσιος καὶ ἐδητύος ἐξ ἔρον ἕντο,  </p>
        <p><a>15.144</a>  δὴ τότε Τηλέμαχος καὶ Νέστορος ἀγλαὸς υἱὸς  </p>
        <p><a>15.145</a>  ἵππους τε ζεύγνυντ᾽ ἀνά θ᾽ ἅρματα ποικίλ᾽ ἔβαινον,  </p>
        <p><a>15.146</a>  ἐκ δ᾽ ἔλασαν προθύροιο καὶ αἰθούσης ἐριδούπου.  </p>
        <p><a>15.147</a>  τοὺς δὲ μετ᾽ Ἀτρεΐδης ἔκιε ξανθὸς Μενέλαος,  </p>
        <p><a>15.148</a>  οἶνον ἔχων ἐν χειρὶ μελίφρονα δεξιτερῆφι,  </p>
        <p><a>15.149</a>  ἐν δέπαϊ χρυσέῳ, ὄφρα λείψαντε κιοίτην.  </p>
        <p><a>15.150</a>  στῆ δ᾽ ἵππων προπάροιθε, δεδισκόμενος δὲ προσηύδα:  </p>
        <p><a>15.151</a>  χαίρετον, ὦ κούρω, καὶ Νέστορι ποιμένι λαῶν  </p>
        <p><a>15.152</a>  εἰπεῖν: ἦ γὰρ ἐμοί γε πατὴρ ὣς ἤπιος ἦεν,  </p>
        <p><a>15.153</a>  ἧος ἐνὶ Τροίῃ πολεμίζομεν υἷες Ἀχαιῶν.  </p>
        <p><a>15.154</a>  τὸν δ᾽ αὖ Τηλέμαχος πεπνυμένος ἀντίον ηὔδα:  </p>
        <p><a>15.155</a>  καὶ λίην κείνῳ γε, διοτρεφές, ὡς ἀγορεύεις,  </p>
        <p><a>15.156</a>  πάντα τάδ᾽ ἐλθόντες καταλέξομεν: αἲ γὰρ ἐγὼν ὣς  </p>
        <p><a>15.157</a>  νοστήσας Ἰθάκηνδε, κιχὼν Ὀδυσῆ᾽ ἐνὶ οἴκῳ,  </p>
        <p><a>15.158</a>  εἴποιμ᾽ ὡς παρὰ σεῖο τυχὼν φιλότητος ἁπάσης  </p>
        <p><a>15.159</a>  ἔρχομαι, αὐτὰρ ἄγω κειμήλια πολλὰ καὶ ἐσθλά.  </p>
        <p><a>15.160</a>  ὣς ἄρα οἱ εἰπόντι ἐπέπτατο δεξιὸς ὄρνις,  </p>
        <p><a>15.161</a>  αἰετὸς ἀργὴν χῆνα φέρων ὀνύχεσσι πέλωρον,  </p>
        <p><a>15.162</a>  ἥμερον ἐξ αὐλῆς: οἱ δ᾽ ἰΰζοντες ἕποντο  </p>
        <p><a>15.163</a>  ἀνέρες ἠδὲ γυναῖκες: ὁ δέ σφισιν ἐγγύθεν ἐλθὼν  </p>
        <p><a>15.164</a>  δεξιὸς ἤϊξε πρόσθ᾽ ἵππων: οἱ δὲ ἰδόντες  </p>
        <p><a>15.165</a>  γήθησαν, καὶ πᾶσιν ἐνὶ φρεσὶ θυμὸς ἰάνθη.  </p>
        <p><a>15.166</a>  τοῖσι δὲ Νεστορίδης Πεισίστρατος ἤρχετο μύθων:  </p>
        <p><a>15.167</a>  φράζεο δή, Μενέλαε διοτρεφές, ὄρχαμε λαῶν,  </p>
        <p><a>15.168</a>  ἢ νῶϊν τόδ᾽ ἔφηνε θεὸς τέρας ἦε σοὶ αὐτῷ.  </p>
        <p><a>15.169</a>  ὣς φάτο, μερμήριξε δ᾽ ἀρηΐφιλος Μενέλαος,  </p>
        <p><a>15.170</a>  ὅππως οἱ κατὰ μοῖραν ὑποκρίναιτο νοήσας.  </p>
        <p><a>15.171</a>  τὸν δ᾽ Ἑλένη τανύπεπλος ὑποφθαμένη φάτο μῦθον:  </p>
        <p><a>15.172</a>  κλῦτέ μευ: αὐτὰρ ἐγὼ μαντεύσομαι, ὡς ἐνὶ θυμῷ  </p>
        <p><a>15.173</a>  ἀθάνατοι βάλλουσι καὶ ὡς τελέεσθαι ὀΐω.  </p>
        <p><a>15.174</a>  ὡς ὅδε χῆν᾽ ἥρπαξ᾽ ἀτιταλλομένην ἐνὶ οἴκῳ  </p>
        <p><a>15.175</a>  ἐλθὼν ἐξ ὄρεος, ὅθι οἱ γενεή τε τόκος τε,  </p>
        <p><a>15.176</a>  ὣς Ὀδυσεὺς κακὰ πολλὰ παθὼν καὶ πόλλ᾽ ἐπαληθεὶς  </p>
        <p><a>15.177</a>  οἴκαδε νοστήσει καὶ τίσεται: ἠὲ καὶ ἤδη  </p>
        <p><a>15.178</a>  οἴκοι, ἀτὰρ μνηστῆρσι κακὸν πάντεσσι φυτεύει.  </p>
        <p><a>15.179</a>  τὴν δ᾽ αὖ Τηλέμαχος πεπνυμένος ἀντίον ηὔδα:  </p>
        <p><a>15.180</a>  οὕτω νῦν Ζεὺς θείη, ἐρίγδουπος πόσις Ἥρης:  </p>
        <p><a>15.181</a>  τῷ κέν τοι καὶ κεῖθι θεῷ ὣς εὐχετοῴμην.  </p>
        <p><a>15.182</a>  ἦ καὶ ἐφ᾽ ἵπποιϊν μάστιν βάλεν: οἱ δὲ μάλ᾽ ὦκα  </p>
        <p><a>15.183</a>  ἤϊξαν πεδίονδε διὰ πτόλιος μεμαῶτες.  </p>
        <p><a>15.184</a>  οἱ δὲ πανημέριοι σεῖον ζυγὸν ἀμφὶς ἔχοντες.  </p>
        <p><a>15.185</a>  δύσετό τ᾽ ἠέλιος σκιόωντό τε πᾶσαι ἀγυιαί:  </p>
        <p><a>15.186</a>  ἐς Φηρὰς δ᾽ ἵκοντο Διοκλῆος ποτὶ δῶμα,  </p>
        <p><a>15.187</a>  υἱέος Ὀρτιλόχοιο, τὸν Ἀλφειὸς τέκε παῖδα.  </p>
        <p><a>15.188</a>  ἔνθα δὲ νύκτ᾽ ἄεσαν ὁ δὲ τοῖς πὰρ ξείνια θῆκεν.  </p>
        <p><a>15.189</a>  ἦμος δ᾽ ἠριγένεια φάνη ῥοδοδάκτυλος Ἠώς,  </p>
        <p><a>15.190</a>  ἵππους τε ζεύγνυντ᾽ ἀνά θ᾽ ἅρματα ποικίλ᾽ ἔβαινον,  </p>
        <p><a>15.191</a>  ἐκ δ᾽ ἔλασαν προθύροιο καὶ αἰθούσης ἐριδούπου:  </p>
        <p><a>15.192</a>  μάστιξεν δ᾽ ἐλάαν, τὼ δ᾽ οὐκ ἄκοντε πετέσθην.  </p>
        <p><a>15.193</a>  αἶψα δ᾽ ἔπειθ᾽ ἵκοντο Πύλου αἰπὺ πτολίεθρον:  </p>
        <p><a>15.194</a>  καὶ τότε Τηλέμαχος προσεφώνεε Νέστορος υἱόν:  </p>
        <p><a>15.195</a>  Νεστορίδη, πῶς κέν μοι ὑποσχόμενος τελέσειας  </p>
        <p><a>15.196</a>  μῦθον ἐμόν; ξεῖνοι δὲ διαμπερὲς εὐχόμεθ᾽ εἶναι  </p>
        <p><a>15.197</a>  ἐκ πατέρων φιλότητος, ἀτὰρ καὶ ὁμήλικές εἰμεν:  </p>
        <p><a>15.198</a>  ἥδε δ᾽ ὁδὸς καὶ μᾶλλον ὁμοφροσύνῃσιν ἐνήσει.  </p>
        <p><a>15.199</a>  μή με παρὲξ ἄγε νῆα, διοτρεφές, ἀλλὰ λίπ᾽ αὐτοῦ,  </p>
        <p><a>15.200</a>  μή μ᾽ ὁ γέρων ἀέκοντα κατάσχῃ ᾧ ἐνὶ οἴκῳ  </p>
        <p><a>15.201</a>  ἱέμενος φιλέειν: ἐμὲ δὲ χρεὼ θᾶσσον ἱκέσθαι.  </p>
        <p><a>15.202</a>  ὣς φάτο, Νεστορίδης δ᾽ ἄρ᾽ ἑῷ συμφράσσατο θυμῷ,  </p>
        <p><a>15.203</a>  ὅππως οἱ κατὰ μοῖραν ὑποσχόμενος τελέσειεν.  </p>
        <p><a>15.204</a>  ὧδε δέ οἱ φρονέοντι δοάσσατο κέρδιον εἶναι:  </p>
        <p><a>15.205</a>  στρέψ᾽ ἵππους ἐπὶ νῆα θοὴν καὶ θῖνα θαλάσσης,  </p>
        <p><a>15.206</a>  νηῒ δ᾽ ἐνὶ πρύμνῃ ἐξαίνυτο κάλλιμα δῶρα,  </p>
        <p><a>15.207</a>  ἐσθῆτα χρυσόν τε, τά οἱ Μενέλαος ἔδωκε:  </p>
        <p><a>15.208</a>  καί μιν ἐποτρύνων ἔπεα πτερόεντα προσηύδα:  </p>
        <p><a>15.209</a>  σπουδῇ νῦν ἀνάβαινε κέλευέ τε πάντας ἑταίρους,  </p>
        <p><a>15.210</a>  πρὶν ἐμὲ οἴκαδ᾽ ἱκέσθαι ἀπαγγεῖλαί τε γέροντι.  </p>
        <p><a>15.211</a>  εὖ γὰρ ἐγὼ τόδε οἶδα κατὰ φρένα καὶ κατὰ θυμόν:  </p>
        <p><a>15.212</a>  οἷος κείνου θυμὸς ὑπέρβιος, οὔ σε μεθήσει,  </p>
        <p><a>15.213</a>  ἀλλ᾽ αὐτὸς καλέων δεῦρ᾽ εἴσεται, οὐδέ ἕ φημι  </p>
        <p><a>15.214</a>  ἂψ ἰέναι κενεόν: μάλα γὰρ κεχολώσεται ἔμπης.  </p>
        <p><a>15.215</a>  ὣς ἄρα φωνήσας ἔλασεν καλλίτριχας ἵππους  </p>
        <p><a>15.216</a>  ἂψ Πυλίων εἰς ἄστυ, θοῶς δ᾽ ἄρα δώμαθ᾽ ἵκανε.  </p>
        <p><a>15.217</a>  Τηλέμαχος δ᾽ ἑτάροισιν ἐποτρύνων ἐκέλευσεν:  </p>
        <p><a>15.218</a>  ἐγκοσμεῖτε τὰ τεύχε᾽, ἑταῖροι, νηῒ μελαίνῃ,  </p>
        <p><a>15.219</a>  αὐτοί τ᾽ ἀμβαίνωμεν, ἵνα πρήσσωμεν ὁδοῖο.  </p>
        <p><a>15.220</a>  ὣς ἔφαθ᾽, οἱ δ᾽ ἄρα τοῦ μάλα μὲν κλύον ἠδ᾽ ἐπίθοντο,  </p>
        <p><a>15.221</a>  αἶψα δ᾽ ἄρ᾽ εἴσβαινον καὶ ἐπὶ κληῗσι καθῖζον.  </p>
        <p><a>15.222</a>  ἦ τοι ὁ μὲν τὰ πονεῖτο καὶ εὔχετο, θῦε δ᾽ Ἀθήνῃ  </p>
        <p><a>15.223</a>  νηῒ πάρα πρυμνῇ: σχεδόθεν δέ οἱ ἤλυθεν ἀνὴρ  </p>
        <p><a>15.224</a>  τηλεδαπός, φεύγων ἐξ Ἄργεος ἄνδρα κατακτάς,  </p>
        <p><a>15.225</a>  μάντις: ἀτὰρ γενεήν γε Μελάμποδος ἔκγονος ἦεν,  </p>
        <p><a>15.226</a>  ὃς πρὶν μέν ποτ᾽ ἔναιε Πύλῳ ἔνι, μητέρι μήλων,  </p>
        <p><a>15.227</a>  ἀφνειὸς Πυλίοισι μέγ᾽ ἔξοχα δώματα ναίων:  </p>
        <p><a>15.228</a>  δὴ τότε γ᾽ ἄλλων δῆμον ἀφίκετο, πατρίδα φεύγων  </p>
        <p><a>15.229</a>  Νηλέα τε μεγάθυμον, ἀγαυότατον ζωόντων,  </p>
        <p><a>15.230</a>  ὅς οἱ χρήματα πολλὰ τελεσφόρον εἰς ἐνιαυτὸν  </p>
        <p><a>15.231</a>  εἶχε βίῃ. ὁ δὲ τῆος ἐνὶ μεγάροις Φυλάκοιο  </p>
        <p><a>15.232</a>  δεσμῷ ἐν ἀργαλέῳ δέδετο, κρατέρ᾽ ἄλγεα πάσχων  </p>
        <p><a>15.233</a>  εἵνεκα Νηλῆος κούρης ἄτης τε βαρείης,  </p>
        <p><a>15.234</a>  τήν οἱ ἐπὶ φρεσὶ θῆκε θεὰ δασπλῆτις Ἐρινύς.  </p>
        <p><a>15.235</a>  ἀλλ᾽ ὁ μὲν ἔκφυγε κῆρα καὶ ἤλασε βοῦς ἐριμύκους  </p>
        <p><a>15.236</a>  ἐς Πύλον ἐκ Φυλάκης καὶ ἐτίσατο ἔργον ἀεικὲς  </p>
        <p><a>15.237</a>  ἀντίθεον Νηλῆα, κασιγνήτῳ δὲ γυναῖκα  </p>
        <p><a>15.238</a>  ἠγάγετο πρὸς δώμαθ᾽. ὁ δ᾽ ἄλλων ἵκετο δῆμον,  </p>
        <p><a>15.239</a>  Ἄργος ἐς ἱππόβοτον: τόθι γάρ νύ οἱ αἴσιμον ἦεν  </p>
        <p><a>15.240</a>  ναιέμεναι πολλοῖσιν ἀνάσσοντ᾽ Ἀργείοισιν  </p>
        <p><a>15.241</a>  ἔνθα δ᾽ ἔγημε γυναῖκα καὶ ὑψερεφὲς θέτο δῶμα,  </p>
        <p><a>15.242</a>  γείνατο δ᾽ Ἀντιφάτην καὶ Μάντιον, υἷε κραταιώ.  </p>
        <p><a>15.243</a>  Ἀντιφάτης μὲν ἔτικτεν Ὀϊκλῆα μεγάθυμον,  </p>
        <p><a>15.244</a>  αὐτὰρ Ὀϊκλείης λαοσσόον Ἀμφιάραον,  </p>
        <p><a>15.245</a>  ὃν περὶ κῆρι φίλει Ζεύς τ᾽ αἰγίοχος καὶ Ἀπόλλων  </p>
        <p><a>15.246</a>  παντοίην φιλότητ᾽: οὐδ᾽ ἵκετο γήραος οὐδόν,  </p>
        <p><a>15.247</a>  ἀλλ᾽ ὄλετ᾽ ἐν Θήβῃσι γυναίων εἵνεκα δώρων.  </p>
        <p><a>15.248</a>  τοῦ δ᾽ υἱεῖς ἐγένοντ᾽ Ἀλκμαίων Ἀμφίλοχός τε.  </p>
        <p><a>15.249</a>  Μάντιος αὖ τέκετο Πολυφείδεά τε Κλεῖτόν τε:  </p>
        <p><a>15.250</a>  ἀλλ᾽ ἦ τοι Κλεῖτον χρυσόθρονος ἥρπασεν Ἠὼς  </p>
        <p><a>15.251</a>  κάλλεος εἵνεκα οἷο, ἵν᾽ ἀθανάτοισι μετείη:  </p>
        <p><a>15.252</a>  αὐτὰρ ὑπέρθυμον Πολυφείδεα μάντιν Ἀπόλλων  </p>
        <p><a>15.253</a>  θῆκε βροτῶν ὄχ᾽ ἄριστον, ἐπεὶ θάνεν Ἀμφιάραος:  </p>
        <p><a>15.254</a>  ὅς ῥ᾽ Ὑπερησίηνδ᾽ ἀπενάσσατο πατρὶ χολωθείς,  </p>
        <p><a>15.255</a>  ἔνθ᾽ ὅ γε ναιετάων μαντεύετο πᾶσι βροτοῖσιν.  </p>
        <p><a>15.256</a>  τοῦ μὲν ἄρ᾽ υἱὸς ἐπῆλθε, Θεοκλύμενος δ᾽ ὄνομ᾽ ἦεν,  </p>
        <p><a>15.257</a>  ὃς τότε Τηλεμάχου πέλας ἵστατο: τὸν δ᾽ ἐκίχανεν  </p>
        <p><a>15.258</a>  σπένδοντ᾽ εὐχόμενόν τε θοῇ παρὰ νηῒ μελαίνῃ,  </p>
        <p><a>15.259</a>  καί μιν φωνήσας ἔπεα πτερόεντα προσηύδα:  </p>
        <p><a>15.260</a>  ὦ φίλ᾽, ἐπεί σε θύοντα κιχάνω τῷδ᾽ ἐνὶ χώρῳ,  </p>
        <p><a>15.261</a>  λίσσομ᾽ ὑπὲρ θυέων καὶ δαίμονος, αὐτὰρ ἔπειτα  </p>
        <p><a>15.262</a>  σῆς τ᾽ αὐτοῦ κεφαλῆς καὶ ἑταίρων, οἵ τοι ἕπονται,  </p>
        <p><a>15.263</a>  εἰπέ μοι εἰρομένῳ νημερτέα μηδ᾽ ἐπικεύσῃς:  </p>
        <p><a>15.264</a>  τίς πόθεν εἶς ἀνδρῶν; πόθι τοι πόλις ἠδὲ τοκῆες;  </p>
        <p><a>15.265</a>  τὸν δ᾽ αὖ Τηλέμαχος πεπνυμένος ἀντίον ηὔδα:  </p>
        <p><a>15.266</a>  τοιγὰρ ἐγώ τοι, ξεῖνε, μάλ᾽ ἀτρεκέως ἀγορεύσω.  </p>
        <p><a>15.267</a>  ἐξ Ἰθάκης γένος εἰμί, πατὴρ δέ μοί ἐστιν Ὀδυσσεύς,  </p>
        <p><a>15.268</a>  εἴ ποτ᾽ ἔην: νῦν δ᾽ ἤδη ἀπέφθιτο λυγρῷ ὀλέθρῳ.  </p>
        <p><a>15.269</a>  τοὔνεκα νῦν ἑτάρους τε λαβὼν καὶ νῆα μέλαιναν  </p>
        <p><a>15.270</a>  ἦλθον πευσόμενος πατρὸς δὴν οἰχομένοιο.  </p>
        <p><a>15.271</a>  τὸν δ᾽ αὖτε προσέειπε Θεοκλύμενος θεοειδής:  </p>
        <p><a>15.272</a>  οὕτω τοι καὶ ἐγὼν ἐκ πατρίδος, ἄνδρα κατακτὰς  </p>
        <p><a>15.273</a>  ἔμφυλον: πολλοὶ δὲ κασίγνητοί τε ἔται τε  </p>
        <p><a>15.274</a>  Ἄργος ἀν᾽ ἱππόβοτον, μέγα δὲ κρατέουσιν Ἀχαιῶν.  </p>
        <p><a>15.275</a>  τῶν ὑπαλευάμενος θάνατον καὶ κῆρα μέλαιναν  </p>
        <p><a>15.276</a>  φεύγω, ἐπεί νύ μοι αἶσα κατ᾽ ἀνθρώπους ἀλάλησθαι.  </p>
        <p><a>15.277</a>  ἀλλά με νηὸς ἔφεσσαι, ἐπεί σε φυγὼν ἱκέτευσα,  </p>
        <p><a>15.278</a>  μή με κατακτείνωσι: διωκέμεναι γὰρ ὀΐω.  </p>
        <p><a>15.279</a>  τὸν δ᾽ αὖ Τηλέμαχος πεπνυμένος ἀντίον ηὔδα:  </p>
        <p><a>15.280</a>  οὐ μὲν δή σ᾽ ἐθέλοντά γ᾽ ἀπώσω νηὸς ἐΐσης,  </p>
        <p><a>15.281</a>  ἀλλ᾽ ἕπευ: αὐτὰρ κεῖθι φιλήσεαι, οἷά κ᾽ ἔχωμεν.  </p>
        <p><a>15.282</a>  ὣς ἄρα φωνήσας οἱ ἐδέξατο χάλκεον ἔγχος,  </p>
        <p><a>15.283</a>  καὶ τό γ᾽ ἐπ᾽ ἰκριόφιν τάνυσεν νεὸς ἀμφιελίσσης:  </p>
        <p><a>15.284</a>  ἂν δὲ καὶ αὐτὸς νηὸς ἐβήσετο ποντοπόροιο.  </p>
        <p><a>15.285</a>  ἐν πρύμνῃ δ᾽ ἄρ᾽ ἔπειτα καθέζετο, πὰρ δὲ οἷ αὐτῷ  </p>
        <p><a>15.286</a>  εἷσε Θεοκλύμενον: τοὶ δὲ πρυμνήσι᾽ ἔλυσαν.  </p>
        <p><a>15.287</a>  Τηλέμαχος δ᾽ ἑτάροισιν ἐποτρύνας ἐκέλευσεν  </p>
        <p><a>15.288</a>  ὅπλων ἅπτεσθαι: τοὶ δ᾽ ἐσσυμένως ἐπίθοντο.  </p>
        <p><a>15.289</a>  ἱστὸν δ᾽ εἰλάτινον κοίλης ἔντοσθε μεσόδμης  </p>
        <p><a>15.290</a>  στῆσαν ἀείραντες, κατὰ δὲ προτόνοισιν ἔδησαν,  </p>
        <p><a>15.291</a>  ἕλκον δ᾽ ἱστία λευκὰ ἐϋστρέπτοισι βοεῦσι.  </p>
        <p><a>15.292</a>  τοῖσιν δ᾽ ἴκμενον οὖρον ἵει γλαυκῶπις Ἀθήνη,  </p>
        <p><a>15.293</a>  λάβρον ἐπαιγίζοντα δι᾽ αἰθέρος, ὄφρα τάχιστα  </p>
        <p><a>15.294</a>  νηῦς ἀνύσειε θέουσα θαλάσσης ἁλμυρὸν ὕδωρ.  </p>
        <p><a>15.295</a>  βὰν δὲ παρὰ Κρουνοὺς καὶ Χαλκίδα καλλιρέεθρον.  </p>
        <p><a>15.296</a>  δύσετό τ᾽ ἠέλιος σκιόωντό τε πᾶσαι ἀγυιαί:  </p>
        <p><a>15.297</a>  ἡ δὲ Φεὰς ἐπέβαλλεν ἐπειγομένη Διὸς οὔρῳ  </p>
        <p><a>15.298</a>  ἠδὲ παρ᾽ Ἤλιδα δῖαν, ὅθι κρατέουσιν Ἐπειοί.  </p>
        <p><a>15.299</a>  ἔνθεν δ᾽ αὖ νήσοισιν ἐπιπροέηκε θοῇσιν,  </p>
        <p><a>15.300</a>  ὁρμαίνων ἤ κεν θάνατον φύγοι ἦ κεν ἁλώῃ.  </p>
        <p><a>15.301</a>  τὼ δ᾽ αὖτ᾽ ἐν κλισίῃ Ὀδυσεὺς καὶ δῖος ὑφορβὸς  </p>
        <p><a>15.302</a>  δορπείτην: παρὰ δέ σφιν ἐδόρπεον ἀνέρες ἄλλοι.  </p>
        <p><a>15.303</a>  αὐτὰρ ἐπεὶ πόσιος καὶ ἐδητύος ἐξ ἔρον ἕντο,  </p>
        <p><a>15.304</a>  τοῖς δ᾽ Ὀδυσεὺς μετέειπε, συβώτεω πειρητίζων,  </p>
        <p><a>15.305</a>  ἤ μιν ἔτ᾽ ἐνδυκέως φιλέοι μεῖναί τε κελεύοι  </p>
        <p><a>15.306</a>  αὐτοῦ ἐνὶ σταθμῷ, ἦ ὀτρύνειε πόλινδε:  </p>
        <p><a>15.307</a>  κέκλυθι νῦν, Εὔμαιε, καὶ ἄλλοι πάντες ἑταῖροι:  </p>
        <p><a>15.308</a>  ἠῶθεν προτὶ ἄστυ λιλαίομαι ἀπονέεσθαι  </p>
        <p><a>15.309</a>  πτωχεύσων, ἵνα μή σε κατατρύχω καὶ ἑταίρους.  </p>
        <p><a>15.310</a>  ἀλλά μοι εὖ θ᾽ ὑπόθευ καὶ ἅμ᾽ ἡγεμόν᾽ ἐσθλὸν ὄπασσον  </p>
        <p><a>15.311</a>  ὅς κέ με κεῖσ᾽ ἀγάγῃ: κατὰ δὲ πτόλιν αὐτὸς ἀνάγκῃ  </p>
        <p><a>15.312</a>  πλάγξομαι, αἴ κέν τις κοτύλην καὶ πύρνον ὀρέξῃ.  </p>
        <p><a>15.313</a>  καί κ᾽ ἐλθὼν πρὸς δώματ᾽ Ὀδυσσῆος θείοιο  </p>
        <p><a>15.314</a>  ἀγγελίην εἴποιμι περίφρονι Πηνελοπείῃ,  </p>
        <p><a>15.315</a>  καί κε μνηστήρεσσιν ὑπερφιάλοισι μιγείην,  </p>
        <p><a>15.316</a>  εἴ μοι δεῖπνον δοῖεν ὀνείατα μυρί᾽ ἔχοντες.  </p>
        <p><a>15.317</a>  αἶψά κεν εὖ δρώοιμι μετὰ σφίσιν ἅσσ᾽ ἐθέλοιεν.  </p>
        <p><a>15.318</a>  ἐκ γάρ τοι ἐρέω, σὺ δὲ σύνθεο καί μευ ἄκουσον:  </p>
        <p><a>15.319</a>  Ἑρμείαο ἕκητι διακτόρου, ὅς ῥά τε πάντων  </p>
        <p><a>15.320</a>  ἀνθρώπων ἔργοισι χάριν καὶ κῦδος ὀπάζει,  </p>
        <p><a>15.321</a>  δρηστοσύνῃ οὐκ ἄν μοι ἐρίσσειε βροτὸς ἄλλος,  </p>
        <p><a>15.322</a>  πῦρ τ᾽ εὖ νηῆσαι διά τε ξύλα δανὰ κεάσσαι,  </p>
        <p><a>15.323</a>  δαιτρεῦσαί τε καὶ ὀπτῆσαι καὶ οἰνοχοῆσαι,  </p>
        <p><a>15.324</a>  οἷά τε τοῖς ἀγαθοῖσι παραδρώωσι χέρηες.  </p>
        <p><a>15.325</a>  τὸν δὲ μέγ᾽ ὀχθήσας προσέφης, Εὔμαιε συβῶτα:  </p>
        <p><a>15.326</a>  ὤ μοι, ξεῖνε, τίη τοι ἐνὶ φρεσὶ τοῦτο νόημα  </p>
        <p><a>15.327</a>  ἔπλετο; ἦ σύ γε πάγχυ λιλαίεαι αὐτόθ᾽ ὀλέσθαι.  </p>
        <p><a>15.328</a>  εἰ δὴ μνηστήρων ἐθέλεις καταδῦναι ὅμιλον,  </p>
        <p><a>15.329</a>  τῶν ὕβρις τε βίη τε σιδήρεον οὐρανὸν ἵκει.  </p>
        <p><a>15.330</a>  οὔ τοι τοιοίδ᾽ εἰσὶν ὑποδρηστῆρες ἐκείνων,  </p>
        <p><a>15.331</a>  ἀλλὰ νέοι, χλαίνας εὖ εἱμένοι ἠδὲ χιτῶνας,  </p>
        <p><a>15.332</a>  αἰεὶ δὲ λιπαροὶ κεφαλὰς καὶ καλὰ πρόσωπα,  </p>
        <p><a>15.333</a>  οἵ σφιν ὑποδρώωσιν: ἐΰξεστοι δὲ τράπεζαι  </p>
        <p><a>15.334</a>  σίτου καὶ κρειῶν ἠδ᾽ οἴνου βεβρίθασιν.  </p>
        <p><a>15.335</a>  ἀλλὰ μέν᾽: οὐ γάρ τίς τοι ἀνιᾶται παρεόντι,  </p>
        <p><a>15.336</a>  οὔτ᾽ ἐγὼ οὔτε τις ἄλλος ἑταίρων, οἵ μοι ἔασιν.  </p>
        <p><a>15.337</a>  αὐτὰρ ἐπὴν ἔλθῃσιν Ὀδυσσῆος φίλος υἱός,  </p>
        <p><a>15.338</a>  κεῖνός σε χλαῖνάν τε χιτῶνά τε εἵματα ἕσσει,  </p>
        <p><a>15.339</a>  πέμψει δ᾽ ὅππη σε κραδίη θυμός τε κελεύει.  </p>
        <p><a>15.340</a>  τὸν δ᾽ ἠμείβετ᾽ ἔπειτα πολύτλας δῖος Ὀδυσσεύς:  </p>
        <p><a>15.341</a>  αἴθ᾽ οὕτως, Εὔμαιε, φίλος Διὶ πατρὶ γένοιο  </p>
        <p><a>15.342</a>  ὡς ἐμοί, ὅττι μ᾽ ἔπαυσας ἄλης καὶ ὀϊζύος αἰνῆς.  </p>
        <p><a>15.343</a>  πλαγκτοσύνης δ᾽ οὐκ ἔστι κακώτερον ἄλλο βροτοῖσιν:  </p>
        <p><a>15.344</a>  ἀλλ᾽ ἕνεκ᾽ οὐλομένης γαστρὸς κακὰ κήδε᾽ ἔχουσιν  </p>
        <p><a>15.345</a>  ἀνέρες, ὅν τιν᾽ ἵκηται ἄλη καὶ πῆμα καὶ ἄλγος.  </p>
        <p><a>15.346</a>  νῦν δ᾽ ἐπεὶ ἰσχανάᾳς μεῖναι τέ με κεῖνον ἄνωγας,  </p>
        <p><a>15.347</a>  εἴπ᾽ ἄγε μοι περὶ μητρὸς Ὀδυσσῆος θείοιο  </p>
        <p><a>15.348</a>  πατρός θ᾽, ὃν κατέλειπεν ἰὼν ἐπὶ γήραος οὐδῷ,  </p>
        <p><a>15.349</a>  ἤ που ἔτι ζώουσιν ὑπ᾽ αὐγὰς ἠελίοιο,  </p>
        <p><a>15.350</a>  ἦ ἤδη τεθνᾶσι καὶ εἰν Ἀΐδαο δόμοισι.  </p>
        <p><a>15.351</a>  τὸν δ᾽ αὖτε προσέειπε συβώτης, ὄρχαμος ἀνδρὼν:  </p>
        <p><a>15.352</a>  τοιγὰρ ἐγώ τοι, ξεῖνε, μάλ᾽ ἀτρεκέως ἀγορεύσω.  </p>
        <p><a>15.353</a>  Λαέρτης μὲν ἔτι ζώει, Διὶ δ᾽ εὔχεται αἰεὶ  </p>
        <p><a>15.354</a>  θυμὸν ἀπὸ μελέων φθίσθαι οἷς ἐν μεγάροισιν:  </p>
        <p><a>15.355</a>  ἐκπάγλως γὰρ παιδὸς ὀδύρεται οἰχομένοιο  </p>
        <p><a>15.356</a>  κουριδίης τ᾽ ἀλόχοιο δαΐφρονος, ἥ ἑ μάλιστα  </p>
        <p><a>15.357</a>  ἤκαχ᾽ ἀποφθιμένη καὶ ἐν ὠμῷ γήραϊ θῆκεν.  </p>
        <p><a>15.358</a>  ἡ δ᾽ ἄχεϊ οὗ παιδὸς ἀπέφθιτο κυδαλίμοιο,  </p>
        <p><a>15.359</a>  λευγαλέῳ θανάτῳ, ὡς μὴ θάνοι ὅς τις ἐμοί γε  </p>
        <p><a>15.360</a>  ἐνθάδε ναιετάων φίλος εἴη καὶ φίλα ἔρδοι.  </p>
        <p><a>15.361</a>  ὄφρα μὲν οὖν δὴ κείνη ἔην, ἀχέουσά περ ἔμπης,  </p>
        <p><a>15.362</a>  τόφρα τί μοι φίλον ἔσκε μεταλλῆσαι καὶ ἐρέσθαι,  </p>
        <p><a>15.363</a>  οὕνεκά μ᾽ αὐτὴ θρέψεν ἅμα Κτιμένῃ τανυπέπλῳ,  </p>
        <p><a>15.364</a>  θυγατέρ᾽ ἰφθίμῃ, τὴν ὁπλοτάτην τέκε παίδων:  </p>
        <p><a>15.365</a>  τῇ ὁμοῦ ἐτρεφόμην, ὀλίγον δέ τί μ᾽ ἧσσον ἐτίμα.  </p>
        <p><a>15.366</a>  αὐτὰρ ἐπεί ῥ᾽ ἥβην πολυήρατον ἱκόμεθ᾽ ἄμφω,  </p>
        <p><a>15.367</a>  τὴν μὲν ἔπειτα Σάμηνδ᾽ ἔδοσαν καὶ μυρί᾽ ἕλοντο,  </p>
        <p><a>15.368</a>  αὐτὰρ ἐμὲ χλαῖνάν τε χιτῶνά τε εἵματ᾽ ἐκείνη  </p>
        <p><a>15.369</a>  καλὰ μάλ᾽ ἀμφιέσασα, ποσὶν δ᾽ ὑποδήματα δοῦσα  </p>
        <p><a>15.370</a>  ἀγρόνδε προΐαλλε: φίλει δέ με κηρόθι μᾶλλον.  </p>
        <p><a>15.371</a>  νῦν δ᾽ ἤδη τούτων ἐπιδεύομαι: ἀλλά μοι αὐτῷ  </p>
        <p><a>15.372</a>  ἔργον ἀέξουσιν μάκαρες θεοὶ ᾧ ἐπιμίμνω:  </p>
        <p><a>15.373</a>  τῶν ἔφαγόν τ᾽ ἔπιόν τε καὶ αἰδοίοισιν ἔδωκα.  </p>
        <p><a>15.374</a>  ἐκ δ᾽ ἄρα δεσποίνης οὐ μείλιχον ἔστιν ἀκοῦσαι  </p>
        <p><a>15.375</a>  οὔτ᾽ ἔπος οὔτε τι ἔργον, ἐπεὶ κακὸν ἔμπεσεν οἴκῳ,  </p>
        <p><a>15.376</a>  ἄνδρες ὑπερφίαλοι: μέγα δὲ δμῶες χατέουσιν  </p>
        <p><a>15.377</a>  ἀντία δεσποίνης φάσθαι καὶ ἕκαστα πυθέσθαι  </p>
        <p><a>15.378</a>  καὶ φαγέμεν πιέμεν τε, ἔπειτα δὲ καί τι φέρεσθαι  </p>
        <p><a>15.379</a>  ἀγρόνδ᾽, οἷά τε θυμὸν ἀεὶ δμώεσσιν ἰαίνει.  </p>
        <p><a>15.380</a>  τὸν δ᾽ ἀπαμειβόμενος προσέφη πολύμητις Ὀδυσσεύς:  </p>
        <p><a>15.381</a>  ὢ πόποι, ὡς ἄρα τυτθὸς ἐών, Εὔμαιε συβῶτα,  </p>
        <p><a>15.382</a>  πολλὸν ἀπεπλάγχθης σῆς πατρίδος ἠδὲ τοκήων.  </p>
        <p><a>15.383</a>  ἀλλ᾽ ἄγε μοι τόδε εἰπὲ καὶ ἀτρεκέως κατάλεξον,  </p>
        <p><a>15.384</a>  ἠὲ διεπράθετο πτόλις ἀνδρῶν εὐρυάγυια,  </p>
        <p><a>15.385</a>  ᾗ ἔνι ναιετάασκε πατὴρ καὶ πότνια μήτηρ,  </p>
        <p><a>15.386</a>  ἦ σέ γε μουνωθέντα παρ᾽ οἴεσιν ἢ παρὰ βουσὶν  </p>
        <p><a>15.387</a>  ἄνδρες δυσμενέες νηυσὶν λάβον ἠδ᾽ ἐπέρασσαν  </p>
        <p><a>15.388</a>  τοῦδ᾽ ἀνδρὸς πρὸς δώμαθ᾽, ὁ δ᾽ ἄξιον ὦνον ἔδωκε.  </p>
        <p><a>15.389</a>  τὸν δ᾽ αὖτε προσέειπε συβώτης, ὄρχαμος ἀνδρῶν:  </p>
        <p><a>15.390</a>  ξεῖν᾽, ἐπεὶ ἂρ δὴ ταῦτά μ᾽ ἀνείρεαι ἠδὲ μεταλλᾷς,  </p>
        <p><a>15.391</a>  σιγῇ νῦν ξυνίει καὶ τέρπεο, πῖνέ τε οἶνον  </p>
        <p><a>15.392</a>  ἥμενος. αἵδε δὲ νύκτες ἀθέσφατοι: ἔστι μὲν εὕδειν,  </p>
        <p><a>15.393</a>  ἔστι δὲ τερπομένοισιν ἀκούειν: οὐδέ τί σε χρή,  </p>
        <p><a>15.394</a>  πρὶν ὥρη, καταλέχθαι: ἀνίη καὶ πολὺς ὕπνος.  </p>
        <p><a>15.395</a>  τῶν δ᾽ ἄλλων ὅτινα κραδίη καὶ θυμὸς ἀνώγει,  </p>
        <p><a>15.396</a>  εὑδέτω ἐξελθών: ἅμα δ᾽ ἠοῖ φαινομένηφι  </p>
        <p><a>15.397</a>  δειπνήσας ἅμ᾽ ὕεσσιν ἀνακτορίῃσιν ἑπέσθω.  </p>
        <p><a>15.398</a>  νῶϊ δ᾽ ἐνὶ κλισίῃ πίνοντέ τε δαινυμένω τε  </p>
        <p><a>15.399</a>  κήδεσιν ἀλλήλων τερπώμεθα λευγαλέοισι,  </p>
        <p><a>15.400</a>  μνωομένω: μετὰ γάρ τε καὶ ἄλγεσι τέρπεται ἀνήρ,  </p>
        <p><a>15.401</a>  ὅς τις δὴ μάλα πολλὰ πάθῃ καὶ πόλλ᾽ ἐπαληθῇ.  </p>
        <p><a>15.402</a>  τοῦτο δέ τοι ἐρέω ὅ μ᾽ ἀνείρεαι ἠδὲ μεταλλᾷς.  </p>
        <p><a>15.403</a>  νῆσός τις Συρίη κικλήσκεται, εἴ που ἀκούεις,  </p>
        <p><a>15.404</a>  Ὀρτυγίης καθύπερθεν, ὅθι τροπαὶ ἠελίοιο,  </p>
        <p><a>15.405</a>  οὔ τι περιπληθὴς λίην τόσον, ἀλλ᾽ ἀγαθὴ μέν,  </p>
        <p><a>15.406</a>  εὔβοτος, εὔμηλος, οἰνοπληθής, πολύπυρος.  </p>
        <p><a>15.407</a>  πείνη δ᾽ οὔ ποτε δῆμον ἐσέρχεται, οὐδέ τις ἄλλη  </p>
        <p><a>15.408</a>  νοῦσος ἐπὶ στυγερὴ πέλεται δειλοῖσι βροτοῖσιν:  </p>
        <p><a>15.409</a>  ἀλλ᾽ ὅτε γηράσκωσι πόλιν κάτα φῦλ᾽ ἀνθρώπων,  </p>
        <p><a>15.410</a>  ἐλθὼν ἀργυρότοξος Ἀπόλλων Ἀρτέμιδι ξὺν  </p>
        <p><a>15.411</a>  οἷς ἀγανοῖς βελέεσσιν ἐποιχόμενος κατέπεφνεν.  </p>
        <p><a>15.412</a>  ἔνθα δύω πόλιες, δίχα δέ σφισι πάντα δέδασται:  </p>
        <p><a>15.413</a>  τῇσιν δ᾽ ἀμφοτέρῃσι πατὴρ ἐμὸς ἐμβασίλευε,  </p>
        <p><a>15.414</a>  Κτήσιος Ὀρμενίδης, ἐπιείκελος ἀθανάτοισιν.  </p>
        <p><a>15.415</a>  ἔνθα δὲ Φοίνικες ναυσίκλυτοι ἤλυθον ἄνδρες,  </p>
        <p><a>15.416</a>  τρῶκται, μυρί᾽ ἄγοντες ἀθύρματα νηῒ μελαίνῃ.  </p>
        <p><a>15.417</a>  ἔσκε δὲ πατρὸς ἐμοῖο γυνὴ Φοίνισσ᾽ ἐνὶ οἴκῳ,  </p>
        <p><a>15.418</a>  καλή τε μεγάλη τε καὶ ἀγλαὰ ἔργα ἰδυῖα:  </p>
        <p><a>15.419</a>  τὴν δ᾽ ἄρα Φοίνικες πολυπαίπαλοι ἠπερόπευον.  </p>
        <p><a>15.420</a>  πλυνούσῃ τις πρῶτα μίγη κοίλῃ παρὰ νηῒ  </p>
        <p><a>15.421</a>  εὐνῇ καὶ φιλότητι, τά τε φρένας ἠπεροπεύει  </p>
        <p><a>15.422</a>  θηλυτέρῃσι γυναιξί, καὶ ἥ κ᾽ εὐεργὸς ἔῃσιν.  </p>
        <p><a>15.423</a>  εἰρώτα δὴ ἔπειτα τίς εἴη καὶ πόθεν ἔλθοι:  </p>
        <p><a>15.424</a>  ἡ δὲ μάλ᾽ αὐτίκα πατρὸς ἐπέφραδεν ὑψερεφὲς δῶ:  </p>
        <p><a>15.425</a>  ἐκ μὲν Σιδῶνος πολυχάλκου εὔχομαι εἶναι,  </p>
        <p><a>15.426</a>  κούρη δ᾽ εἴμ᾽ Ἀρύβαντος ἐγὼ ῥυδὸν ἀφνειοῖο:  </p>
        <p><a>15.427</a>  ἀλλά μ᾽ ἀνήρπαξαν Τάφιοι ληΐστορες ἄνδρες  </p>
        <p><a>15.428</a>  ἀγρόθεν ἐρχομένην, πέρασαν δέ τε δεῦρ᾽ ἀγαγόντες  </p>
        <p><a>15.429</a>  τοῦδ᾽ ἀνδρὸς πρὸς δώμαθ᾽: ὁ δ᾽ ἄξιον ὦνον ἔδωκε.  </p>
        <p><a>15.430</a>  τὴν δ᾽ αὖτε προσέειπεν ἀνήρ, ὃς ἐμίσγετο λάθρη:  </p>
        <p><a>15.431</a>  ἦ ῥά κε νῦν πάλιν αὖτις ἅμ᾽ ἡμῖν οἴκαδ᾽ ἕποιο,  </p>
        <p><a>15.432</a>  ὄφρα ἴδῃ πατρὸς καὶ μητέρος ὑψερεφὲς δῶ  </p>
        <p><a>15.433</a>  αὐτούς τ᾽; ἦ γὰρ ἔτ᾽ εἰσὶ καὶ ἀφνειοὶ καλέονται.  </p>
        <p><a>15.434</a>  τὸν δ᾽ αὖτε προσέειπε γυνὴ καὶ ἀμείβετο μύθῳ:  </p>
        <p><a>15.435</a>  εἴη κεν καὶ τοῦτ᾽, εἴ μοι ἐθέλοιτέ γε, ναῦται,  </p>
        <p><a>15.436</a>  ὅρκῳ πιστωθῆναι ἀπήμονά μ᾽ οἴκαδ᾽ ἀπάξειν.  </p>
        <p><a>15.437</a>  ὣς ἔφαθ᾽, οἱ δ᾽ ἄρα πάντες ἐπώμνυον ὡς ἐκέλευεν.  </p>
        <p><a>15.438</a>  αὐτὰρ ἐπεί ῥ᾽ ὄμοσάν τε τελεύτησάν τε τὸν ὅρκον,  </p>
        <p><a>15.439</a>  τοῖς δ᾽ αὖτις μετέειπε γυνὴ καὶ ἀμείβετο μύθῳ:  </p>
        <p><a>15.440</a>  σιγῇ νῦν, μή τίς με προσαυδάτω ἐπέεσσιν  </p>
        <p><a>15.441</a>  ὑμετέρων ἑτάρων, ξυμβλήμενος ἢ ἐν ἀγυιῇ,  </p>
        <p><a>15.442</a>  ἤ που ἐπὶ κρήνῃ: μή τις ποτὶ δῶμα γέροντι  </p>
        <p><a>15.443</a>  ἐλθὼν ἐξείπῃ, ὁ δ᾽ ὀϊσάμενος καταδήσῃ  </p>
        <p><a>15.444</a>  δεσμῷ ἐν ἀργαλέῳ, ὑμῖν δ᾽ ἐπιφράσσετ᾽ ὄλεθρον.  </p>
        <p><a>15.445</a>  ἀλλ᾽ ἔχετ᾽ ἐν φρεσὶ μῦθον, ἐπείγετε δ᾽ ὦνον ὁδαίων.  </p>
        <p><a>15.446</a>  ἀλλ᾽ ὅτε κεν δὴ νηῦς πλείη βιότοιο γένηται,  </p>
        <p><a>15.447</a>  ἀγγελίη μοι ἔπειτα θοῶς ἐς δώμαθ᾽ ἱκέσθω:  </p>
        <p><a>15.448</a>  οἴσω γὰρ καὶ χρυσόν, ὅτις χ᾽ ὑποχείριος ἔλθῃ:  </p>
        <p><a>15.449</a>  καὶ δέ κεν ἄλλ᾽ ἐπίβαθρον ἐγὼν ἐθέλουσά γε δοίην.  </p>
        <p><a>15.450</a>  παῖδα γὰρ ἀνδρὸς ἑῆος ἐνὶ μεγάροις ἀτιτάλλω,  </p>
        <p><a>15.451</a>  κερδαλέον δὴ τοῖον, ἅμα τροχόωντα θύραζε:  </p>
        <p><a>15.452</a>  τόν κεν ἄγοιμ᾽ ἐπὶ νηός, ὁ δ᾽ ὑμῖν μυρίον ὦνον  </p>
        <p><a>15.453</a>  ἄλφοι, ὅπῃ περάσητε κατ᾽ ἀλλοθρόους ἀνθρώπους.  </p>
        <p><a>15.454</a>  ἡ μὲν ἄρ᾽ ὣς εἰποῦσ᾽ ἀπέβη πρὸς δώματα καλά,  </p>
        <p><a>15.455</a>  οἱ δ᾽ ἐνιαυτὸν ἅπαντα παρ᾽ ἡμῖν αὖθι μένοντες  </p>
        <p><a>15.456</a>  ἐν νηῒ γλαφυρῇ βίοτον πολὺν ἐμπολόωντο.  </p>
        <p><a>15.457</a>  ἀλλ᾽ ὅτε δὴ κοίλη νηῦς ἤχθετο τοῖσι νέεσθαι,  </p>
        <p><a>15.458</a>  καὶ τότ᾽ ἄρ᾽ ἄγγελον ἧκαν, ὃς ἀγγείλειε γυναικί.  </p>
        <p><a>15.459</a>  ἤλυθ᾽ ἀνὴρ πολύϊδρις ἐμοῦ πρὸς δώματα πατρὸς  </p>
        <p><a>15.460</a>  χρύσεον ὅρμον ἔχων, μετὰ δ᾽ ἠλέκτροισιν ἔερτο.  </p>
        <p><a>15.461</a>  τὸν μὲν ἄρ᾽ ἐν μεγάρῳ δμῳαὶ καὶ πότνια μήτηρ  </p>
        <p><a>15.462</a>  χερσίν τ᾽ ἀμφαφόωντο καὶ ὀφθαλμοῖσιν ὁρῶντο,  </p>
        <p><a>15.463</a>  ὦνον ὑπισχόμεναι: ὁ δὲ τῇ κατένευσε σιωπῇ.  </p>
        <p><a>15.464</a>  ἦ τοι ὁ καννεύσας κοίλην ἐπὶ νῆα βεβήκει,  </p>
        <p><a>15.465</a>  ἡ δ᾽ ἐμὲ χειρὸς ἑλοῦσα δόμων ἐξῆγε θύραζε.  </p>
        <p><a>15.466</a>  εὗρε δ᾽ ἐνὶ προδόμῳ ἠμὲν δέπα ἠδὲ τραπέζας  </p>
        <p><a>15.467</a>  ἀνδρῶν δαιτυμόνων, οἵ μευ πατέρ᾽ ἀμφεπένοντο.  </p>
        <p><a>15.468</a>  οἱ μὲν ἄρ᾽ ἐς θῶκον πρόμολον, δήμοιό τε φῆμιν,  </p>
        <p><a>15.469</a>  ἡ δ᾽ αἶψα τρί᾽ ἄλεισα κατακρύψασ᾽ ὑπὸ κόλπῳ  </p>
        <p><a>15.470</a>  ἔκφερεν: αὐτὰρ ἐγὼν ἑπόμην ἀεσιφροσύνῃσι.  </p>
        <p><a>15.471</a>  δύσετό τ᾽ ἠέλιος, σκιόωντό τε πᾶσαι ἀγυιαί:  </p>
        <p><a>15.472</a>  ἡμεῖς δ᾽ ἐς λιμένα κλυτὸν ἤλθομεν ὦκα κιόντες,  </p>
        <p><a>15.473</a>  ἔνθ᾽ ἄρα Φοινίκων ἀνδρῶν ἦν ὠκύαλος νηῦς.  </p>
        <p><a>15.474</a>  οἱ μὲν ἔπειτ᾽ ἀναβάντες ἐπέπλεον ὑγρὰ κέλευθα,  </p>
        <p><a>15.475</a>  νὼ ἀναβησάμενοι: ἐπὶ δὲ Ζεὺς οὖρον ἴαλλεν.  </p>
        <p><a>15.476</a>  ἑξῆμαρ μὲν ὁμῶς πλέομεν νύκτας τε καὶ ἦμαρ:  </p>
        <p><a>15.477</a>  ἀλλ᾽ ὅτε δὴ ἕβδομον ἦμαρ ἐπὶ Ζεὺς θῆκε Κρονίων,  </p>
        <p><a>15.478</a>  τὴν μὲν ἔπειτα γυναῖκα βάλ᾽ Ἄρτεμις ἰοχέαιρα,  </p>
        <p><a>15.479</a>  ἄντλῳ δ᾽ ἐνδούπησε πεσοῦσ᾽ ὡς εἰναλίη κήξ.  </p>
        <p><a>15.480</a>  καὶ τὴν μὲν φώκῃσι καὶ ἰχθύσι κύρμα γενέσθαι  </p>
        <p><a>15.481</a>  ἔκβαλον: αὐτὰρ ἐγὼ λιπόμην ἀκαχήμενος ἦτορ:  </p>
        <p><a>15.482</a>  τοὺς δ᾽ Ἰθάκῃ ἐπέλασσε φέρων ἄνεμός τε καὶ ὕδωρ,  </p>
        <p><a>15.483</a>  ἔνθα με Λαέρτης πρίατο κτεάτεσσιν ἑοῖσιν.  </p>
        <p><a>15.484</a>  οὕτω τήνδε τε γαῖαν ἐγὼν ἴδον ὀφθαλμοῖσι.  </p>
        <p><a>15.485</a>  τὸν δ᾽ αὖ διογενὴς Ὀδυσεὺς ἠμείβετο μύθῳ:  </p>
        <p><a>15.486</a>  Εὔμαι᾽, ἦ μάλα δή μοι ἐνὶ φρεσὶ θυμὸν ὄρινας  </p>
        <p><a>15.487</a>  ταῦτα ἕκαστα λέγων, ὅσα δὴ πάθες ἄλγεα θυμῷ.  </p>
        <p><a>15.488</a>  ἀλλ᾽ ἦ τοι σοὶ μὲν παρὰ καὶ κακῷ ἐσθλὸν ἔθηκε  </p>
        <p><a>15.489</a>  Ζεύς, ἐπεὶ ἀνδρὸς δώματ᾽ ἀφίκεο πολλὰ μογήσας  </p>
        <p><a>15.490</a>  ἠπίου, ὃς δή τοι παρέχει βρῶσίν τε πόσιν τε  </p>
        <p><a>15.491</a>  ἐνδυκέως, ζώεις δ᾽ ἀγαθὸν βίον: αὐτὰρ ἐγώ γε  </p>
        <p><a>15.492</a>  πολλὰ βροτῶν ἐπὶ ἄστε᾽ ἀλώμενος ἐνθάδ᾽ ἱκάνω.  </p>
        <p><a>15.493</a>  ὣς οἱ μὲν τοιαῦτα πρὸς ἀλλήλους ἀγόρευον,  </p>
        <p><a>15.494</a>  καδδραθέτην δ᾽ οὐ πολλὸν ἐπὶ χρόνον, ἀλλὰ μίνυνθα:  </p>
        <p><a>15.495</a>  αἶψα γὰρ Ἠὼς ἦλθεν ἐΰθρονος.  οἱ δ᾽ ἐπὶ χέρσου  </p>
        <p><a>15.496</a>  Τηλεμάχου ἕταροι λύον ἱστία, κὰδ δ᾽ ἕλον ἱστὸν  </p>
        <p><a>15.497</a>  καρπαλίμως, τὴν δ᾽ εἰς ὅρμον προέρυσσαν ἐρετμοῖς:  </p>
        <p><a>15.498</a>  ἐκ δ᾽ εὐνὰς ἔβαλον, κατὰ δὲ πρυμνήσι᾽ ἔδησαν:  </p>
        <p><a>15.499</a>  ἐκ δὲ καὶ αὐτοὶ βαῖνον ἐπὶ ῥηγμῖνι θαλάσσης,  </p>
        <p><a>15.500</a>  δεῖπνόν τ᾽ ἐντύνοντο κερῶντό τε αἴθοπα οἶνον.  </p>
        <p><a>15.501</a>  αὐτὰρ ἐπεὶ πόσιος καὶ ἐδητύος ἐξ ἔρον ἕντο,  </p>
        <p><a>15.502</a>  τοῖσι δὲ Τηλέμαχος πεπνυμένος ἤρχετο μύθων:  </p>
        <p><a>15.503</a>  ὑμεῖς μὲν νῦν ἄστυδ᾽ ἐλαύνετε νῆα μέλαιναν,  </p>
        <p><a>15.504</a>  αὐτὰρ ἐγὼν ἀγροὺς ἐπιείσομαι ἠδὲ βοτῆρας:  </p>
        <p><a>15.505</a>  ἑσπέριος δ᾽ εἰς ἄστυ ἰδὼν ἐμὰ ἔργα κάτειμι.  </p>
        <p><a>15.506</a>  ἠῶθεν δέ κεν ὔμμιν ὁδοιπόριον παραθείμην,  </p>
        <p><a>15.507</a>  δαῖτ᾽ ἀγαθὴν κρειῶν τε καὶ οἴνου ἡδυπότοιο.  </p>
        <p><a>15.508</a>  τὸν δ᾽ αὖτε προσέειπε Θεοκλύμενος θεοειδής:  </p>
        <p><a>15.509</a>  πῆ γὰρ ἐγώ, φίλε τέκνον, ἴω; τεῦ δώμαθ᾽ ἵκωμαι  </p>
        <p><a>15.510</a>  ἀνδρῶν οἳ κραναὴν Ἰθάκην κάτα κοιρανέουσιν;  </p>
        <p><a>15.511</a>  ἦ ἰθὺς σῆς μητρὸς ἴω καὶ σοῖο δόμοιο;  </p>
        <p><a>15.512</a>  τὸν δ᾽ αὖ Τηλέμαχος πεπνυμένος ἀντίον ηὔδα:  </p>
        <p><a>15.513</a>  ἄλλως μέν σ᾽ ἂν ἐγώ γε καὶ ἡμέτερόνδε κελοίμην  </p>
        <p><a>15.514</a>  ἔρχεσθ᾽: οὐ γάρ τι ξενίων ποθή: ἀλλὰ σοὶ αὐτῷ  </p>
        <p><a>15.515</a>  χεῖρον, ἐπεί τοι ἐγὼ μὲν ἀπέσσομαι, οὐδέ σε μήτηρ  </p>
        <p><a>15.516</a>  ὄψεται: οὐ μὲν γάρ τι θαμὰ μνηστῆρσ᾽ ἐνὶ οἴκῳ  </p>
        <p><a>15.517</a>  φαίνεται, ἀλλ᾽ ἀπὸ τῶν ὑπερωΐῳ ἱστὸν ὑφαίνει.  </p>
        <p><a>15.518</a>  ἀλλά τοι ἄλλον φῶτα πιφαύσκομαι ὅν κεν ἵκοιο,  </p>
        <p><a>15.519</a>  Εὐρύμαχον, Πολύβοιο δαΐφρονος ἀγλαὸν υἱόν,  </p>
        <p><a>15.520</a>  τὸν νῦν ἶσα θεῷ Ἰθακήσιοι εἰσορόωσι:  </p>
        <p><a>15.521</a>  καὶ γὰρ πολλὸν ἄριστος ἀνὴρ μέμονέν τε μάλιστα  </p>
        <p><a>15.522</a>  μητέρ᾽ ἐμὴν γαμέειν καὶ Ὀδυσσῆος γέρας ἕξειν.  </p>
        <p><a>15.523</a>  ἀλλὰ τά γε Ζεὺς οἶδεν Ὀλύμπιος, αἰθέρι ναίων,  </p>
        <p><a>15.524</a>  εἴ κέ σφι πρὸ γάμοιο τελευτήσει κακὸν ἦμαρ.  </p>
        <p><a>15.525</a>  ὣς ἄρα οἱ εἰπόντι ἐπέπτατο δεξιὸς ὄρνις,  </p>
        <p><a>15.526</a>  κίρκος, Ἀπόλλωνος ταχὺς ἄγγελος: ἐν δὲ πόδεσσι  </p>
        <p><a>15.527</a>  τίλλε πέλειαν ἔχων, κατὰ δὲ πτερὰ χεῦεν ἔραζε  </p>
        <p><a>15.528</a>  μεσσηγὺς νηός τε καὶ αὐτοῦ Τηλεμάχοιο.  </p>
        <p><a>15.529</a>  τὸν δὲ Θεοκλύμενος ἑτάρων ἀπονόσφι καλέσσας  </p>
        <p><a>15.530</a>  ἔν τ᾽ ἄρα οἱ φῦ χειρὶ ἔπος τ᾽ ἔφατ᾽ ἔκ τ᾽ ὀνόμαζε:  </p>
        <p><a>15.531</a>  Τηλέμαχ᾽, οὔ τοι ἄνευ θεοῦ ἔπτατο δεξιὸς ὄρνις  </p>
        <p><a>15.532</a>  ἔγνων γάρ μιν ἐσάντα ἰδὼν οἰωνὸν ἐόντα.  </p>
        <p><a>15.533</a>  ὑμετέρου δ᾽ οὐκ ἔστι γένος βασιλεύτερον ἄλλο  </p>
        <p><a>15.534</a>  ἐν δήμῳ Ἰθάκης, ἀλλ᾽ ὑμεῖς καρτεροὶ αἰεί.  </p>
        <p><a>15.535</a>  τὸν δ᾽ αὖ Τηλέμαχος πεπνυμένος ἀντίον ηὔδα:  </p>
        <p><a>15.536</a>  αἲ γὰρ τοῦτο, ξεῖνε, ἔπος τετελεσμένον εἴη:  </p>
        <p><a>15.537</a>  τῷ κε τάχα γνοίης φιλότητά τε πολλά τε δῶρα  </p>
        <p><a>15.538</a>  ἐξ ἐμεῦ, ὡς ἄν τίς σε συναντόμενος μακαρίζοι.  </p>
        <p><a>15.539</a>  ἦ καὶ Πείραιον προσεφώνεε, πιστὸν ἑταῖρον:  </p>
        <p><a>15.540</a>  Πείραιε Κλυτίδη, σὺ δέ μοι τά περ ἄλλα μάλιστα  </p>
        <p><a>15.541</a>  πείθῃ ἐμῶν ἑτάρων, οἵ μοι Πύλον εἰς ἅμ᾽ ἕποντο:  </p>
        <p><a>15.542</a>  καὶ νῦν μοι τὸν ξεῖνον ἄγων ἐν δώμασι σοῖσιν  </p>
        <p><a>15.543</a>  ἐνδυκέως φιλέειν καὶ τιέμεν, εἰς ὅ κεν ἔλθω.  </p>
        <p><a>15.544</a>  τὸν δ᾽ αὖ Πείραιος δουρικλυτὸς ἀντίον ηὔδα:  </p>
        <p><a>15.545</a>  Τηλέμαχ᾽, εἰ γάρ κεν σὺ πολὺν χρόνον ἐνθάδε μίμνοι,  </p>
        <p><a>15.546</a>  τόνδε τ᾽ ἐγὼ κομιῶ, ξενίων δέ οἱ οὐ ποθὴ ἔσται.  </p>
        <p><a>15.547</a>  ὣς εἰπὼν ἐπὶ νηὸς ἔβη, ἐκέλευσε δ᾽ ἑταίρους  </p>
        <p><a>15.548</a>  αὐτούς τ᾽ ἀμβαίνειν ἀνά τε πρυμνήσια λῦσαι.  </p>
        <p><a>15.549</a>  οἱ δ᾽ αἶψ᾽ εἴσβαινον καὶ ἐπὶ κληῗσι καθῖζον.  </p>
        <p><a>15.550</a>  Τηλέμαχος δ᾽ ὑπὸ ποσσὶν ἐδήσατο καλὰ πέδιλα,  </p>
        <p><a>15.551</a>  εἵλετο δ᾽ ἄλκιμον ἔγχος, ἀκαχμένον ὀξέϊ χαλκῷ,  </p>
        <p><a>15.552</a>  νηὸς ἀπ᾽ ἰκριόφιν: τοὶ δὲ πρυμνήσι᾽ ἔλυσαν.  </p>
        <p><a>15.553</a>  οἱ μὲν ἀνώσαντες πλέον ἐς πόλιν, ὡς ἐκέλευσε  </p>
        <p><a>15.554</a>  Τηλέμαχος, φίλος υἱὸς Ὀδυσσῆος θείοιο:  </p>
        <p><a>15.555</a>  τὸν δ᾽ ὦκα προβιβάντα πόδες φέρον, ὄφρ᾽ ἵκετ᾽ αὐλήν,  </p>
        <p><a>15.556</a>  ἔνθα οἱ ἦσαν ὕες μάλα μυρίαι, ᾗσι συβώτης  </p>
        <p><a>15.557</a>  ἐσθλὸς ἐὼν ἐνίαυεν, ἀνάκτεσιν ἤπια εἰδώς,  </p>
    </div>
    <div class="bk">
        <h4 class="latin">ΟΔΥΣΣΕΙΑΣ π</h4>
        <p><a>16.1</a>  τὼ δ᾽ αὖτ᾽ ἐν κλισίῃ Ὀδυσεὺς καὶ δῖος ὑφορβὸς  </p>
        <p><a>16.2</a>  ἐντύνοντο ἄριστον ἅμ᾽ ἠοῖ, κηαμένω πῦρ,  </p>
        <p><a>16.3</a>  ἔκπεμψάν τε νομῆας ἅμ᾽ ἀγρομένοισι σύεσσι:  </p>
        <p><a>16.4</a>  Τηλέμαχον δὲ περίσσαινον κύνες ὑλακόμωροι,  </p>
        <p><a>16.5</a>  οὐδ᾽ ὕλαον προσιόντα.  νόησε δὲ δῖος Ὀδυσσεὺς  </p>
        <p><a>16.6</a>  σαίνοντάς τε κύνας, περί τε κτύπος ἦλθε ποδοῖϊν.  </p>
        <p><a>16.7</a>  αἶψα δ᾽ ἄρ᾽ Εὔμαιον ἔπεα πτερόεντα προσηύδα:  </p>
        <p><a>16.8</a>  Εὔμαι᾽, ἦ μάλα τίς τοι ἐλεύσεται ἐνθάδ᾽ ἑταῖρος  </p>
        <p><a>16.9</a>  ἢ καὶ γνώριμος ἄλλος, ἐπεὶ κύνες οὐχ ὑλάουσιν,  </p>
        <p><a>16.10</a>  ἀλλὰ περισσαίνουσι: ποδῶν δ᾽ ὑπὸ δοῦπον ἀκούω.  </p>
        <p><a>16.11</a>  οὔ πω πᾶν εἴρητο ἔπος, ὅτε οἱ φίλος υἱὸς  </p>
        <p><a>16.12</a>  ἔστη ἐνὶ προθύροισι. ταφὼν δ᾽ ἀνόρουσε συβώτης,  </p>
        <p><a>16.13</a>  ἐκ δ᾽ ἄρα οἱ χειρῶν πέσον ἄγγεα, τοῖς ἐπονεῖτο,  </p>
        <p><a>16.14</a>  κιρνὰς αἴθοπα οἶνον. ὁ δ᾽ ἀντίος ἦλθεν ἄνακτος,  </p>
        <p><a>16.15</a>  κύσσε δέ μιν κεφαλήν τε καὶ ἄμφω φάεα καλὰ  </p>
        <p><a>16.16</a>  χεῖράς τ᾽ ἀμφοτέρας: θαλερὸν δέ οἱ ἔκπεσε δάκρυ.  </p>
        <p><a>16.17</a>  ὡς δὲ πατὴρ ὃν παῖδα φίλα φρονέων ἀγαπάζῃ  </p>
        <p><a>16.18</a>  ἐλθόντ᾽ ἐξ ἀπίης γαίης δεκάτῳ ἐνιαυτῷ,  </p>
        <p><a>16.19</a>  μοῦνον τηλύγετον, τῷ ἔπ᾽ ἄλγεα πολλὰ μογήσῃ,  </p>
        <p><a>16.20</a>  ὣς τότε Τηλέμαχον θεοειδέα δῖος ὑφορβὸς  </p>
        <p><a>16.21</a>  πάντα κύσεν περιφύς, ὡς ἐκ θανάτοιο φυγόντα:  </p>
        <p><a>16.22</a>  καί ῥ᾽ ὀλοφυρόμενος ἔπεα πτερόεντα προσηύδα:  </p>
        <p><a>16.23</a>  ἦλθες, Τηλέμαχε, γλυκερὸν φάος. οὔ σ᾽ ἔτ᾽ ἐγώ γε  </p>
        <p><a>16.24</a>  ὄψεσθαι ἐφάμην, ἐπεὶ ᾤχεο νηῒ Πύλονδε.  </p>
        <p><a>16.25</a>  ἀλλ᾽ ἄγε νῦν εἴσελθε, φίλον τέκος, ὄφρα σε θυμῷ  </p>
        <p><a>16.26</a>  τέρψομαι εἰσορόων νέον ἄλλοθεν ἔνδον ἐόντα.  </p>
        <p><a>16.27</a>  οὐ μὲν γάρ τι θάμ᾽ ἀγρὸν ἐπέρχεαι οὐδὲ νομῆας,  </p>
        <p><a>16.28</a>  ἀλλ᾽ ἐπιδημεύεις: ὣς γάρ νύ τοι εὔαδε θυμῷ,  </p>
        <p><a>16.29</a>  ἀνδρῶν μνηστήρων ἐσορᾶν ἀΐδηλον ὅμιλον.  </p>
        <p><a>16.30</a>  τὸν δ᾽ αὖ Τηλέμαχος πεπνυμένος ἀντίον ηὔδα:  </p>
        <p><a>16.31</a>  ἔσσεται οὕτως, ἄττα: σέθεν δ᾽ ἕνεκ᾽ ἐνθάδ᾽ ἱκάνω,  </p>
        <p><a>16.32</a>  ὄφρα σέ τ᾽ ὀφθαλμοῖσιν ἴδω καὶ μῦθον ἀκούσω,  </p>
        <p><a>16.33</a>  ἤ μοι ἔτ᾽ ἐν μεγάροις μήτηρ μένει, ἦέ τις ἤδη  </p>
        <p><a>16.34</a>  ἀνδρῶν ἄλλος ἔγημεν, Ὀδυσσῆος δέ που εὐνὴ  </p>
        <p><a>16.35</a>  χήτει ἐνευναίων κάκ᾽ ἀράχνια κεῖται ἔχουσα.  </p>
        <p><a>16.36</a>  τὸν δ᾽ αὖτε προσέειπε συβώτης, ὄρχαμος ἀνδρῶν:  </p>
        <p><a>16.37</a>  καὶ λίην κείνη γε μένει τετληότι θυμῷ  </p>
        <p><a>16.38</a>  σοῖσιν ἐνὶ μεγάροισιν: ὀϊζυραὶ δέ οἱ αἰεὶ  </p>
        <p><a>16.39</a>  φθίνουσιν νύκτες τε καὶ ἤματα δάκρυ χεούσῃ.  </p>
        <p><a>16.40</a>  ὣς ἄρα φωνήσας οἱ ἐδέξατο χάλκεον ἔγχος:  </p>
        <p><a>16.41</a>  αὐτὰρ ὅ γ᾽ εἴσω ἴεν καὶ ὑπέρβη λάϊνον οὐδόν.  </p>
        <p><a>16.42</a>  τῷ δ᾽ ἕδρης ἐπιόντι πατὴρ ὑπόειξεν Ὀδυσσεύς:  </p>
        <p><a>16.43</a>  Τηλέμαχος δ᾽ ἑτέρωθεν ἐρήτυε φώνησέν τε:  </p>
        <p><a>16.44</a>  ἧσ᾽, ὦ ξεῖν᾽: ἡμεῖς δὲ καὶ ἄλλοθι δήομεν ἕδρην  </p>
        <p><a>16.45</a>  σταθμῷ ἐν ἡμετέρῳ: πάρα δ᾽ ἀνὴρ ὃς καταθήσει.  </p>
        <p><a>16.46</a>  ὣς φάθ᾽, ὁ δ᾽ αὖτις ἰὼν κατ᾽ ἄρ᾽ ἕζετο: τῷ δὲ συβώτης.  </p>
        <p><a>16.47</a>  χεῦεν ὕπο χλωρὰς ῥῶπας καὶ κῶας ὕπερθεν:  </p>
        <p><a>16.48</a>  ἔνθα καθέζετ᾽ ἔπειτα Ὀδυσσῆος φίλος υἱός.  </p>
        <p><a>16.49</a>  τοῖσιν δ᾽ αὖ κρειῶν πίνακας παρέθηκε συβώτης  </p>
        <p><a>16.50</a>  ὀπταλέων, ἅ ῥα τῇ προτέρῃ ὑπέλειπον ἔδοντες,  </p>
        <p><a>16.51</a>  σῖτον δ᾽ ἐσσυμένως παρενήνεεν ἐν κανέοισιν,  </p>
        <p><a>16.52</a>  ἐν δ᾽ ἄρα κισσυβίῳ κίρνη μελιηδέα οἶνον:  </p>
        <p><a>16.53</a>  αὐτὸς δ᾽ ἀντίον ἷζεν Ὀδυσσῆος θείοιο.  </p>
        <p><a>16.54</a>  οἱ δ᾽ ἐπ᾽ ὀνείαθ᾽ ἑτοῖμα προκείμενα χεῖρας ἴαλλον.  </p>
        <p><a>16.55</a>  αὐτὰρ ἐπεὶ πόσιος καὶ ἐδητύος ἐξ ἔρον ἕντο,  </p>
        <p><a>16.56</a>  δὴ τότε Τηλέμαχος προσεφώνεε δῖον ὑφορβόν:  </p>
        <p><a>16.57</a>  ἄττα, πόθεν τοι ξεῖνος ὅδ᾽ ἵκετο; πῶς δέ ἑ ναῦται  </p>
        <p><a>16.58</a>  ἤγαγον εἰς Ἰθάκην; τίνες ἔμμεναι εὐχετόωντο;  </p>
        <p><a>16.59</a>  οὐ μὲν γάρ τί ἑ πεζὸν ὀΐομαι ἐνθάδ᾽ ἱκέσθαι.  </p>
        <p><a>16.60</a>  τὸν δ᾽ ἀπαμειβόμενος προσέφης, Εὔμαιε συβῶτα:  </p>
        <p><a>16.61</a>  τοιγὰρ ἐγώ τοι, τέκνον, ἀληθέα πάντ᾽ ἀγορεύσω.  </p>
        <p><a>16.62</a>  ἐκ μὲν Κρητάων γένος εὔχεται εὐρειάων,  </p>
        <p><a>16.63</a>  φησὶ δὲ πολλὰ βροτῶν ἐπὶ ἄστεα δινηθῆναι  </p>
        <p><a>16.64</a>  πλαζόμενος: ὣς γάρ οἱ ἐπέκλωσεν τά γε δαίμων.  </p>
        <p><a>16.65</a>  νῦν αὖ Θεσπρωτῶν ἀνδρῶν ἐκ νηὸς ἀποδρὰς  </p>
        <p><a>16.66</a>  ἤλυθ᾽ ἐμὸν πρὸς σταθμόν, ἐγὼ δέ τοι ἐγγυαλίξω:  </p>
        <p><a>16.67</a>  ἔρξον ὅπως ἐθέλεις: ἱκέτης δέ τοι εὔχεται εἶναι.  </p>
        <p><a>16.68</a>  τὸν δ᾽ αὖ Τηλέμαχος πεπνυμένος ἀντίον ηὔδα:  </p>
        <p><a>16.69</a>  Εὔμαι᾽, ἦ μάλα τοῦτο ἔπος θυμαλγὲς ἔειπες:  </p>
        <p><a>16.70</a>  πῶς γὰρ δὴ τὸν ξεῖνον ἐγὼν ὑποδέξομαι οἴκῳ;  </p>
        <p><a>16.71</a>  αὐτὸς μὲν νέος εἰμὶ καὶ οὔ πω χερσὶ πέποιθα  </p>
        <p><a>16.72</a>  ἄνδρ᾽ ἀπαμύνασθαι, ὅτε τις πρότερος χαλεπήνῃ:  </p>
        <p><a>16.73</a>  μητρὶ δ᾽ ἐμῇ δίχα θυμὸς ἐνὶ φρεσὶ μερμηρίζει,  </p>
        <p><a>16.74</a>  ἢ αὐτοῦ παρ᾽ ἐμοί τε μένῃ καὶ δῶμα κομίζῃ,  </p>
        <p><a>16.75</a>  εὐνήν τ᾽ αἰδομένη πόσιος δήμοιό τε φῆμιν,  </p>
        <p><a>16.76</a>  ἦ ἤδη ἅμ᾽ ἕπηται Ἀχαιῶν ὅς τις ἄριστος  </p>
        <p><a>16.77</a>  μνᾶται ἐνὶ μεγάροισιν ἀνὴρ καὶ πλεῖστα πόρῃσιν.  </p>
        <p><a>16.78</a>  ἀλλ᾽ ἦ τοὶ τὸν ξεῖνον, ἐπεὶ τεὸν ἵκετο δῶμα,  </p>
        <p><a>16.79</a>  ἕσσω μιν χλαῖνάν τε χιτῶνά τε, εἵματα καλά,  </p>
        <p><a>16.80</a>  δώσω δὲ ξίφος ἄμφηκες καὶ ποσσὶ πέδιλα,  </p>
        <p><a>16.81</a>  πέμψω δ᾽ ὅππη μιν κραδίη θυμός τε κελεύει.  </p>
        <p><a>16.82</a>  εἰ δ᾽ ἐθέλεις, σὺ κόμισσον ἐνὶ σταθμοῖσιν ἐρύξας:  </p>
        <p><a>16.83</a>  εἵματα δ᾽ ἐνθάδ᾽ ἐγὼ πέμψω καὶ σῖτον ἅπαντα  </p>
        <p><a>16.84</a>  ἔδμεναι, ὡς ἂν μή σε κατατρύχῃ καὶ ἑταίρους.  </p>
        <p><a>16.85</a>  κεῖσε δ᾽ ἂν οὔ μιν ἐγώ γε μετὰ μνηστῆρας ἐῷμι  </p>
        <p><a>16.86</a>  ἔρχεσθαι: λίην γὰρ ἀτάσθαλον ὕβριν ἔχουσι:  </p>
        <p><a>16.87</a>  μή μιν κερτομέωσιν, ἐμοὶ δ᾽ ἄχος ἔσσεται αἰνόν.  </p>
        <p><a>16.88</a>  πρῆξαι δ᾽ ἀργαλέον τι μετὰ πλεόνεσσιν ἐόντα  </p>
        <p><a>16.89</a>  ἄνδρα καὶ ἴφθιμον, ἐπεὶ ἦ πολὺ φέρτεροί εἰσι.  </p>
        <p><a>16.90</a>  τὸν δ᾽ αὖτε προσέειπε πολύτλας δῖος Ὀδυσσεύς:  </p>
        <p><a>16.91</a>  ὦ φίλ᾽, ἐπεί θήν μοι καὶ ἀμείψασθαι θέμις ἐστίν,  </p>
        <p><a>16.92</a>  ἦ μάλα μευ καταδάπτετ᾽ ἀκούοντος φίλον ἦτορ,  </p>
        <p><a>16.93</a>  οἷά φατε μνηστῆρας ἀτάσθαλα μηχανάασθαι  </p>
        <p><a>16.94</a>  ἐν μεγάροις, ἀέκητι σέθεν τοιούτου ἐόντος.  </p>
        <p><a>16.95</a>  εἰπέ μοι ἠὲ ἑκὼν ὑποδάμνασαι, ἦ σέ γε λαοὶ  </p>
        <p><a>16.96</a>  ἐχθαίρουσ᾽ ἀνὰ δῆμον, ἐπισπόμενοι θεοῦ ὀμφῇ,  </p>
        <p><a>16.97</a>  ἦ τι κασιγνήτοις ἐπιμέμφεαι, οἷσί περ ἀνὴρ  </p>
        <p><a>16.98</a>  μαρναμένοισι πέποιθε, καὶ εἰ μέγα νεῖκος ὄρηται.  </p>
        <p><a>16.99</a>  αἲ γάρ ἐγὼν οὕτω νέος εἴην τῷδ᾽ ἐπὶ θυμῷ,  </p>
        <p><a>16.100</a>  ἢ παῖς ἐξ Ὀδυσῆος ἀμύμονος ἠὲ καὶ αὐτός:  </p>
        <p><a>16.101</a>  ἔλθοι ἀλητεύων. ἔτι γὰρ καὶ ἐλπιδος αἶσα.  </p>
        <p><a>16.102</a>  αὐτίκ᾽ ἔπειτ᾽ ἀπ᾽ ἐμεῖο κάρη τάμοι ἀλλότριος φώς,  </p>
        <p><a>16.103</a>  εἰ μὴ ἐγὼ κείνοισι κακὸν πάντεσσι γενοίμην,  </p>
        <p><a>16.104</a>  ἐλθὼν ἐς μέγαρον Λαερτιάδεω Ὀδυσῆος.  </p>
        <p><a>16.105</a>  εἰ δ᾽ αὖ με πληθυῖ δαμασαίατο μοῦνον ἐόντα,  </p>
        <p><a>16.106</a>  βουλοίμην κ᾽ ἐν ἐμοῖσι κατακτάμενος μεγάροισι  </p>
        <p><a>16.107</a>  τεθνάμεν ἢ τάδε γ᾽ αἰὲν ἀεικέα ἔργ᾽ ὁράασθαι,  </p>
        <p><a>16.108</a>  ξείνους τε στυφελιζομένους δμῳάς τε γυναῖκας  </p>
        <p><a>16.109</a>  ῥυστάζοντας ἀεικελίως κατὰ δώματα καλά,  </p>
        <p><a>16.110</a>  καὶ οἶνον διαφυσσόμενον, καὶ σῖτον ἔδοντας  </p>
        <p><a>16.111</a>  μὰψ αὔτως, ἀτέλεστον, ἀνηνύστῳ ἐπὶ ἔργῳ.  </p>
        <p><a>16.112</a>  τὸν δ᾽ αὖ Τηλέμαχος πεπνυμένος ἀντίον ηὔδα:  </p>
        <p><a>16.113</a>  τοιγὰρ ἐγώ τοι, ξεῖνε, μάλ᾽ ἀτρεκέως ἀγορεύσω.  </p>
        <p><a>16.114</a>  οὔτε τί μοι πᾶς δῆμος ἀπεχθόμενος χαλεπαίνει,  </p>
        <p><a>16.115</a>  οὔτε κασιγνήτοις ἐπιμέμφομαι, οἷσί περ ἀνὴρ  </p>
        <p><a>16.116</a>  μαρναμένοισι πέποιθε, καὶ εἰ μέγα νεῖκος ὄρηται.  </p>
        <p><a>16.117</a>  ὧδε γὰρ ἡμετέρην γενεὴν μούνωσε Κρονίων:  </p>
        <p><a>16.118</a>  μοῦνον Λαέρτην Ἀρκείσιος υἱὸν ἔτικτε,  </p>
        <p><a>16.119</a>  μοῦνον δ᾽ αὖτ᾽ Ὀδυσῆα πατὴρ τέκεν: αὐτὰρ Ὀδυσσεὺς  </p>
        <p><a>16.120</a>  μοῦνον ἔμ᾽ ἐν μεγάροισι τεκὼν λίπεν οὐδ᾽ ἀπόνητο.  </p>
        <p><a>16.121</a>  τῷ νῦν δυσμενέες μάλα μυρίοι εἴσ᾽ ἐνὶ οἴκῳ.  </p>
        <p><a>16.122</a>  ὅσσοι γὰρ νήσοισιν ἐπικρατέουσιν ἄριστοι,  </p>
        <p><a>16.123</a>  Δουλιχίῳ τε Σάμῃ τε καὶ ὑλήεντι Ζακύνθῳ,  </p>
        <p><a>16.124</a>  ἠδ᾽ ὅσσοι κραναὴν Ἰθάκην κάτα κοιρανέουσι,  </p>
        <p><a>16.125</a>  τόσσοι μητέρ᾽ ἐμὴν μνῶνται, τρύχουσι δὲ οἶκον.  </p>
        <p><a>16.126</a>  ἡ δ᾽ οὔτ᾽ ἀρνεῖται στυγερὸν γάμον οὔτε τελευτὴν  </p>
        <p><a>16.127</a>  ποιῆσαι δύναται: τοὶ δὲ φθινύθουσιν ἔδοντες  </p>
        <p><a>16.128</a>  οἶκον ἐμόν: τάχα δή με διαρραίσουσι καὶ αὐτόν.  </p>
        <p><a>16.129</a>  ἀλλ᾽ ἦ τοι μὲν ταῦτα θεῶν ἐν γούνασι κεῖται:  </p>
        <p><a>16.130</a>  ἄττα, σὺ δ᾽ ἔρχεο θᾶσσον, ἐχέφρονι Πηνελοπείῃ  </p>
        <p><a>16.131</a>  εἴφ᾽ ὅτι οἱ σῶς εἰμὶ καὶ ἐκ Πύλου εἰλήλουθα.  </p>
        <p><a>16.132</a>  αὐτὰρ ἐγὼν αὐτοῦ μενέω, σὺ δὲ δεῦρο νέεσθαι,  </p>
        <p><a>16.133</a>  οἴῃ ἀπαγγείλας: τῶν δ᾽ ἄλλων μή τις Ἀχαιῶν  </p>
        <p><a>16.134</a>  πευθέσθω: πολλοὶ γὰρ ἐμοὶ κακὰ μηχανόωνται.  </p>
        <p><a>16.135</a>  τὸν δ᾽ ἀπαμειβόμενος προσέφης, Εὔμαιε συβῶτα:  </p>
        <p><a>16.136</a>  γιγνώσκω, φρονέω: τά γε δὴ νοέοντι κελεύεις.  </p>
        <p><a>16.137</a>  ἀλλ᾽ ἄγε μοι τόδε εἰπὲ καὶ ἀτρεκέως κατάλεξον,  </p>
        <p><a>16.138</a>  ἦ καὶ Λαέρτῃ αὐτὴν ὁδὸν ἄγγελος ἔλθω  </p>
        <p><a>16.139</a>  δυσμόρῳ, ὃς τῆος μὲν Ὀδυσσῆος μέγ᾽ ἀχεύων  </p>
        <p><a>16.140</a>  ἔργα τ᾽ ἐποπτεύεσκε μετὰ δμώων τ᾽ ἐνὶ οἴκῳ  </p>
        <p><a>16.141</a>  πῖνε καὶ ἦσθ᾽, ὅτε θυμὸς ἐνὶ στήθεσσιν ἀνώγοι:  </p>
        <p><a>16.142</a>  αὐτὰρ νῦν, ἐξ οὗ σύ γε ᾤχεο νηῒ Πύλονδε,  </p>
        <p><a>16.143</a>  οὔ πω μίν φασιν φαγέμεν καὶ πιέμεν αὔτως,  </p>
        <p><a>16.144</a>  οὐδ᾽ ἐπὶ ἔργα ἰδεῖν, ἀλλὰ στοναχῇ τε γόῳ τε  </p>
        <p><a>16.145</a>  ἧσται ὀδυρόμενος, φθινύθει δ᾽ ἀμφ᾽ ὀστεόφι χρώς.  </p>
        <p><a>16.146</a>  τὸν δ᾽ αὖ Τηλέμαχος πεπνυμένος ἀντίον ηὔδα:  </p>
        <p><a>16.147</a>  ἄλγιον, ἀλλ᾽ ἔμπης μιν ἐάσομεν, ἀχνύμενοί περ:  </p>
        <p><a>16.148</a>  εἰ γὰρ πως εἴη αὐτάγρετα πάντα βροτοῖσι,  </p>
        <p><a>16.149</a>  πρῶτόν κεν τοῦ πατρὸς ἑλοίμεθα νόστιμον ἦμαρ.  </p>
        <p><a>16.150</a>  ἀλλὰ σύ γ᾽ ἀγγείλας ὀπίσω κίε, μηδὲ κατ᾽ ἀγροὺς  </p>
        <p><a>16.151</a>  πλάζεσθαι μετ᾽ ἐκεῖνον: ἀτὰρ πρὸς μητέρα εἰπεῖν  </p>
        <p><a>16.152</a>  ἀμφίπολον ταμίην ὀτρυνέμεν ὅττι τάχιστα  </p>
        <p><a>16.153</a>  κρύβδην: κείνη γὰρ κεν ἀπαγγείλειε γέροντι.  </p>
        <p><a>16.154</a>  ἦ ῥα καὶ ὦρσε συφορβόν: ὁ δ᾽ εἵλετο χερσὶ πέδιλα,  </p>
        <p><a>16.155</a>  δησάμενος δ᾽ ὑπὸ ποσσὶ πόλινδ᾽ ἴεν. οὐδ᾽ ἄρ᾽ Ἀθήνην  </p>
        <p><a>16.156</a>  λῆθεν ἀπὸ σταθμοῖο κιὼν Εὔμαιος ὑφορβός,  </p>
        <p><a>16.157</a>  ἀλλ᾽ ἥ γε σχεδὸν ἦλθε: δέμας δ᾽ ἤϊκτο γυναικὶ  </p>
        <p><a>16.158</a>  καλῇ τε μεγάλῃ τε καὶ ἀγλαὰ ἔργα ἰδυίῃ.  </p>
        <p><a>16.159</a>  στῆ δὲ κατ᾽ ἀντίθυρον κλισίης Ὀδυσῆϊ φανεῖσα:  </p>
        <p><a>16.160</a>  οὐδ᾽ ἄρα Τηλέμαχος ἴδεν ἀντίον οὐδ᾽ ἐνόησεν,  </p>
        <p><a>16.161</a>  οὐ γὰρ πω πάντεσσι θεοὶ φαίνονται ἐναργεῖς,  </p>
        <p><a>16.162</a>  ἀλλ᾽ Ὀδυσεύς τε κύνες τε ἴδον, καί ῥ᾽ οὐχ ὑλάοντο  </p>
        <p><a>16.163</a>  κνυζηθμῷ δ᾽ ἑτέρωσε διὰ σταθμοῖο φόβηθεν.  </p>
        <p><a>16.164</a>  ἡ δ᾽ ἄρ᾽ ἐπ᾽ ὀφρύσι νεῦσε: νόησε δὲ δῖος Ὀδυσσεύς,  </p>
        <p><a>16.165</a>  ἐκ δ᾽ ἦλθεν μεγάροιο παρὲκ μέγα τειχίον αὐλῆς,  </p>
        <p><a>16.166</a>  στῆ δὲ πάροιθ᾽ αὐτῆς: τὸν δὲ προσέειπεν Ἀθήνη:  </p>
        <p><a>16.167</a>  διογενὲς Λαερτιάδη, πολυμήχαν᾽ Ὀδυσσεῦ.  </p>
        <p><a>16.168</a>  ἤδη νῦν σῷ παιδὶ ἔπος φάο μηδ᾽ ἐπίκευθε,  </p>
        <p><a>16.169</a>  ὡς ἄν μνηστῆρσιν θάνατον καὶ κῆρ᾽ ἀραρόντε  </p>
        <p><a>16.170</a>  ἔρχησθον προτὶ ἄστυ περικλυτόν: οὐδ᾽ ἐγὼ αὐτὴ  </p>
        <p><a>16.171</a>  δηρὸν ἀπὸ σφῶϊν ἔσομαι μεμαυῖα μάχεσθαι.  </p>
        <p><a>16.172</a>  ἦ καὶ χρυσείῃ ῥάβδῳ ἐπεμάσσατ᾽ Ἀθήνη.  </p>
        <p><a>16.173</a>  φᾶρος μέν οἱ πρῶτον ἐϋπλυνὲς ἠδὲ χιτῶνα  </p>
        <p><a>16.174</a>  θῆκ᾽ ἀμφὶ στήθεσσι, δέμας δ᾽ ὤφελλε καὶ ἥβην.  </p>
        <p><a>16.175</a>  ἂψ δὲ μελαγχροιὴς γένετο, γναθμοὶ δὲ τάνυσθεν,  </p>
        <p><a>16.176</a>  κυάνεαι δ᾽ ἐγένοντο γενειάδες ἀμφὶ γένειον.  </p>
        <p><a>16.177</a>  ἡ μὲν ἄρ᾽ ὣς ἔρξασα πάλιν κίεν: αὐτὰρ Ὀδυσσεὺς  </p>
        <p><a>16.178</a>  ἤϊεν ἐς κλισίην: θάμβησε δέ μιν φίλος υἱός,  </p>
        <p><a>16.179</a>  ταρβήσας δ᾽ ἑτέρωσε βάλ᾽ ὄμματα, μὴ θεὸς εἴη,  </p>
        <p><a>16.180</a>  καί μιν φωνήσας ἔπεα πτερόεντα προσηύδα:  </p>
        <p><a>16.181</a>  ἀλλοῖός μοι, ξεῖνε, φάνης νέον ἠὲ πάροιθεν,  </p>
        <p><a>16.182</a>  ἄλλα δὲ εἵματ᾽ ἔχεις, καί τοι χρὼς οὐκέθ᾽ ὁμοῖος.  </p>
        <p><a>16.183</a>  ἦ μάλα τις θεός ἐσσι, τοὶ οὐρανὸν εὐρὺν ἔχουσιν:  </p>
        <p><a>16.184</a>  ἀλλ᾽ ἵληθ᾽, ἵνα τοι κεχαρισμένα δώομεν ἱρὰ  </p>
        <p><a>16.185</a>  ἠδὲ χρύσεα δῶρα, τετυγμένα: φείδεο δ᾽ ἡμέων  </p>
        <p><a>16.186</a>  τὸν δ᾽ ἠμείβετ᾽ ἔπειτα πολύτλας δῖος Ὀδυσσεύς:  </p>
        <p><a>16.187</a>  οὔ τίς τοι θεός εἰμι: τί μ᾽ ἀθανάτοισιν ἐΐσκεις;  </p>
        <p><a>16.188</a>  ἀλλὰ πατὴρ τεός εἰμι, τοῦ εἵνεκα σὺ στεναχίζων  </p>
        <p><a>16.189</a>  πάσχεις ἄλγεα πολλά, βίας ὑποδέγμενος ἀνδρῶν.  </p>
        <p><a>16.190</a>  ὣς ἄρα φωνήσας υἱὸν κύσε, κὰδ δὲ παρειῶν  </p>
        <p><a>16.191</a>  δάκρυον ἧκε χαμᾶζε: πάρος δ᾽ ἔχε νωλεμὲς αἰεί.  </p>
        <p><a>16.192</a>  Τηλέμαχος δ᾽, οὐ γάρ πω ἐπείθετο ὃν πατέρ᾽ εἶναι,  </p>
        <p><a>16.193</a>  ἐξαῦτίς μιν ἔπεσσιν ἀμειβόμενος προσέειπεν:  </p>
        <p><a>16.194</a>  οὐ σύ γ᾽ Ὀδυσσεύς ἐσσι, πατὴρ ἐμός, ἀλλά με δαίμων  </p>
        <p><a>16.195</a>  θέλγει, ὄφρ᾽ ἔτι μᾶλλον ὀδυρόμενος στεναχίζω.  </p>
        <p><a>16.196</a>  οὐ γάρ πως ἂν θνητὸς ἀνὴρ τάδε μηχανόῳτο  </p>
        <p><a>16.197</a>  ᾧ αὐτοῦ γε νόῳ, ὅτε μὴ θεὸς αὐτὸς ἐπελθὼν  </p>
        <p><a>16.198</a>  ῥηϊδίως ἐθέλων θείη νέον ἠὲ γέροντα.  </p>
        <p><a>16.199</a>  ἦ γάρ τοι νέον ἦσθα γέρων καὶ ἀεικέα ἕσσο:  </p>
        <p><a>16.200</a>  νῦν δὲ θεοῖσιν ἔοικας, οἳ οὐρανὸν εὐρὺν ἔχουσι.  </p>
        <p><a>16.201</a>  τὸν δ᾽ ἀπαμειβόμενος προσέφη πολύμητις Ὀδυσσεύς:  </p>
        <p><a>16.202</a>  Τηλέμαχ᾽, οὔ σε ἔοικε φίλον πατέρ ἔνδον ἐόντα  </p>
        <p><a>16.203</a>  οὔτε τι θαυμάζειν περιώσιον οὔτ᾽ ἀγάασθαι:  </p>
        <p><a>16.204</a>  οὐ μὲν γάρ τοι ἔτ᾽ ἄλλος ἐλεύσεται ἐνθάδ᾽ Ὀδυσσεύς,  </p>
        <p><a>16.205</a>  ἀλλ᾽ ὅδ᾽ ἐγὼ τοιόσδε, παθὼν κακά, πολλὰ δ᾽ ἀληθείς,  </p>
        <p><a>16.206</a>  ἤλυθον εἰκοστῷ ἔτεϊ ἐς πατρίδα γαῖαν.  </p>
        <p><a>16.207</a>  αὐτάρ τοι τόδε ἔργον Ἀθηναίης ἀγελείης,  </p>
        <p><a>16.208</a>  ἥ τέ με τοῖον ἔθηκεν, ὅπως ἐθέλει, δύναται γὰρ,  </p>
        <p><a>16.209</a>  ἄλλοτε μὲν πτωχῷ ἐναλίγκιον, ἄλλοτε δ᾽ αὖτε  </p>
        <p><a>16.210</a>  ἀνδρὶ νέῳ καὶ καλὰ περὶ χροῒ εἵματ᾽ ἔχοντι.  </p>
        <p><a>16.211</a>  ῥηΐδιον δὲ θεοῖσι, τοὶ οὐρανὸν εὐρὺν ἔχουσιν,  </p>
        <p><a>16.212</a>  ἠμὲν κυδῆναι θνητὸν βροτὸν ἠδὲ κακῶσαι.  </p>
        <p><a>16.213</a>  ὣς ἄρα φωνήσας κατ᾽ ἄρ᾽ ἕζετο, Τηλέμαχος δὲ  </p>
        <p><a>16.214</a>  ἀμφιχυθεὶς πατέρ᾽ ἐσθλὸν ὀδύρετο, δάκρυα λείβων,  </p>
        <p><a>16.215</a>  ἀμφοτέροισι δὲ τοῖσιν ὑφ᾽ ἵμερος ὦρτο γόοιο:  </p>
        <p><a>16.216</a>  κλαῖον δὲ λιγέως, ἀδινώτερον ἤ τ᾽ οἰωνοί,  </p>
        <p><a>16.217</a>  φῆναι ἢ αἰγυπιοὶ γαμψώνυχες, οἷσί τε τέκνα  </p>
        <p><a>16.218</a>  ἀγρόται ἐξείλοντο πάρος πετεηνὰ γενέσθαι:  </p>
        <p><a>16.219</a>  ὣς ἄρα τοί γ᾽ ἐλεεινὸν ὑπ᾽ ὀφρύσι δάκρυον εἶβον.  </p>
        <p><a>16.220</a>  καί νύ κ᾽ ὀδυρομένοισιν ἔδυ φάος ἠελίοιο,  </p>
        <p><a>16.221</a>  εἰ μὴ Τηλέμαχος προσεφώνεεν ὃν πατέρ᾽ αἶψα:  </p>
        <p><a>16.222</a>  ποίῃ γὰρ νῦν δεῦρο, πάτερ φίλε, νηΐ σε ναῦται  </p>
        <p><a>16.223</a>  ἤγαγον εἰς Ἰθάκην; τίνες ἔμμεναι εὐχετόωντο;  </p>
        <p><a>16.224</a>  οὐ μὲν γάρ τί σε πεζὸν ὀΐομαι ἐνθάδ᾽ ἱκέσθαι.  </p>
        <p><a>16.225</a>  τὸν δ᾽ αὖτε προσέειπε πολύτλας δῖος Ὀδυσσεύς:  </p>
        <p><a>16.226</a>  τοιγὰρ ἐγώ τοι, τέκνον, ἀληθείην καταλέξω.  </p>
        <p><a>16.227</a>  Φαίηκές μ᾽ ἄγαγον ναυσίκλυτοι, οἵ τε καὶ ἄλλους  </p>
        <p><a>16.228</a>  ἀνθρώπους πέμπουσιν, ὅτις σφέας εἰσαφίκηται:  </p>
        <p><a>16.229</a>  καί μ᾽ εὕδοντ᾽ ἐν νηῒ θοῇ ἐπὶ πόντον ἄγοντες  </p>
        <p><a>16.230</a>  κάτθεσαν εἰς Ἰθάκην, ἔπορον δέ μοι ἀγλαὰ δῶρα,  </p>
        <p><a>16.231</a>  χαλκόν τε χρυσόν τε ἅλις ἐσθῆτά θ᾽ ὑφαντήν.  </p>
        <p><a>16.232</a>  καὶ τὰ μὲν ἐν σπήεσσι θεῶν ἰότητι κέονται:  </p>
        <p><a>16.233</a>  νῦν αὖ δεῦρ᾽ ἱκόμην ὑποθημοσύνῃσιν Ἀθήνης,  </p>
        <p><a>16.234</a>  ὄφρα κε δυσμενέεσσι φόνου πέρι βουλεύσωμεν.  </p>
        <p><a>16.235</a>  ἀλλ᾽ ἄγε μοι μνηστῆρας ἀριθμήσας κατάλεξον,  </p>
        <p><a>16.236</a>  ὄφρ᾽ εἰδέω ὅσσοι τε καὶ οἵ τινες ἀνέρες εἰσί:  </p>
        <p><a>16.237</a>  καί κεν ἐμὸν κατὰ θυμὸν ἀμύμονα μερμηρίξας  </p>
        <p><a>16.238</a>  φράσσομαι, ἤ κεν νῶϊ δυνησόμεθ᾽ ἀντιφέρεσθαι  </p>
        <p><a>16.239</a>  μούνω ἄνευθ᾽ ἄλλων, ἦ καὶ διζησόμεθ᾽ ἄλλους.  </p>
        <p><a>16.240</a>  τὸν δ᾽ αὖ Τηλέμαχος πεπνυμένος ἀντίον ηὔδα:  </p>
        <p><a>16.241</a>  ὦ πάτερ, ἦ τοι σεῖο μέγα κλέος αἰὲν ἄκουον,  </p>
        <p><a>16.242</a>  χεῖράς τ᾽ αἰχμητὴν ἔμεναι καὶ ἐπίφρονα βουλήν:  </p>
        <p><a>16.243</a>  ἀλλὰ λίην μέγα εἶπες: ἄγη μ᾽ ἔχει: οὐδέ κεν εἴη  </p>
        <p><a>16.244</a>  ἄνδρε δύω πολλοῖσι καὶ ἰφθίμοισι μάχεσθαι.  </p>
        <p><a>16.245</a>  μνηστήρων δ᾽ οὔτ᾽ ἂρ δεκὰς ἀτρεκὲς οὔτε δύ᾽ οἶαι,  </p>
        <p><a>16.246</a>  ἀλλὰ πολὺ πλέονες: τάχα δ᾽ εἴσεαι ἐνθάδ᾽  ἀριθμόν.  </p>
        <p><a>16.247</a>  ἐκ μὲν Δουλιχίοιο δύω καὶ πεντήκοντα  </p>
        <p><a>16.248</a>  κοῦροι κεκριμένοι, ἓξ δὲ δρηστῆρες ἕπονται:  </p>
        <p><a>16.249</a>  ἐκ δὲ Σάμης πίσυρές τε καὶ εἴκοσι φῶτες ἔασιν,  </p>
        <p><a>16.250</a>  ἐκ δὲ Ζακύνθου ἔασιν ἐείκοσι κοῦροι Ἀχαιῶν,  </p>
        <p><a>16.251</a>  ἐκ δ᾽ αὐτῆς Ἰθάκης δυοκαίδεκα πάντες ἄριστοι,  </p>
        <p><a>16.252</a>  καί σφιν ἅμ᾽ ἐστὶ Μέδων κῆρυξ καὶ θεῖος ἀοιδὸς  </p>
        <p><a>16.253</a>  καὶ δοιὼ θεράποντε, δαήμονε δαιτροσυνάων.  </p>
        <p><a>16.254</a>  τῶν εἴ κεν πάντων ἀντήσομεν ἔνδον ἐόντων,  </p>
        <p><a>16.255</a>  μὴ πολύπικρα καὶ αἰνὰ βίας ἀποτίσεαι ἐλθών.  </p>
        <p><a>16.256</a>  ἀλλὰ σύ γ᾽, εἰ δύνασαί τιν᾽ ἀμύντορα μερμηρίξαι,  </p>
        <p><a>16.257</a>  φράζευ, ὅ κέν τις νῶϊν ἀμύνοι πρόφρονι θυμῷ.  </p>
        <p><a>16.258</a>  τὸν δ᾽ αὖτε προσέειπε πολύτλας δῖος Ὀδυσσεύς:  </p>
        <p><a>16.259</a>  τοιγὰρ ἐγὼν ἐρέω, σὺ δὲ σύνθεο καί μευ ἄκουσον:  </p>
        <p><a>16.260</a>  καὶ φράσαι ἤ κεν νῶϊν Ἀθήνη σὺν Διὶ πατρὶ  </p>
        <p><a>16.261</a>  ἀρκέσει, ἦέ τιν᾽ ἄλλον ἀμύντορα μερμηρίξω.  </p>
        <p><a>16.262</a>  τὸν δ᾽ αὖ Τηλέμαχος πεπνυμένος ἀντίον ηὔδα:  </p>
        <p><a>16.263</a>  ἐσθλώ τοι τούτω γ᾽ ἐπαμύντορε, τοὺς ἀγορεύεις,  </p>
        <p><a>16.264</a>  ὕψι περ ἐν νεφέεσσι καθημένω: ὥ τε καὶ ἄλλοις  </p>
        <p><a>16.265</a>  ἀνδράσι τε κρατέουσι καὶ ἀθανάτοισι θεοῖσι.  </p>
        <p><a>16.266</a>  τὸν δ᾽ αὖτε προσέειπε πολύτλας δῖος Ὀδυσσεύς:  </p>
        <p><a>16.267</a>  οὐ μέν τοι κείνω γε πολὺν χρόνον ἀμφὶς ἔσεσθον  </p>
        <p><a>16.268</a>  φυλόπιδος κρατερῆς, ὁπότε μνηστῆρσι καὶ ἡμῖν  </p>
        <p><a>16.269</a>  ἐν μεγάροισιν ἐμοῖσι μένος κρίνηται Ἄρηος.  </p>
        <p><a>16.270</a>  ἀλλὰ σὺ μὲν νῦν ἔρχευ ἅμ᾽ ἠοῖ φαινομένηφιν  </p>
        <p><a>16.271</a>  οἴκαδε, καὶ μνηστῆρσιν ὑπερφιάλοισιν ὁμίλει:  </p>
        <p><a>16.272</a>  αὐτὰρ ἐμὲ προτὶ ἄστυ συβώτης ὕστερον ἄξει,  </p>
        <p><a>16.273</a>  πτωχῷ λευγαλέῳ ἐναλίγκιον ἠδὲ γέροντι.  </p>
        <p><a>16.274</a>  εἰ δέ μ᾽ ἀτιμήσουσι δόμον κάτα, σὸν δὲ φίλον κῆρ  </p>
        <p><a>16.275</a>  τετλάτω ἐν στήθεσσι κακῶς πάσχοντος ἐμεῖο,  </p>
        <p><a>16.276</a>  ἤν περ καὶ διὰ δῶμα ποδῶν ἕλκωσι θύραζε  </p>
        <p><a>16.277</a>  ἢ βέλεσι βάλλωσι: σὺ δ᾽ εἰσορόων ἀνέχεσθαι.  </p>
        <p><a>16.278</a>  ἀλλ᾽ ἦ τοι παύεσθαι ἀνωγέμεν ἀφροσυνάων,  </p>
        <p><a>16.279</a>  μειλιχίοις ἐπέεσσι παραυδῶν: οἱ δέ τοι οὔ τι  </p>
        <p><a>16.280</a>  πείσονται: δὴ γάρ σφι παρίσταται αἴσιμον ἦμαρ.  </p>
        <p><a>16.281</a>  ἄλλο δέ τοι ἐρέω, σὺ δ᾽ ἐνὶ φρεσὶ βάλλεο σῇσιν:  </p>
        <p><a>16.282</a>  ὁππότε κεν πολύβουλος ἐνὶ φρεσὶ θῇσιν Ἀθήνη,  </p>
        <p><a>16.283</a>  νεύσω μέν τοι ἐγὼ κεφαλῇ, σὺ δ᾽ ἔπειτα νοήσας  </p>
        <p><a>16.284</a>  ὅσσα τοι ἐν μεγάροισιν Ἀρήϊα τεύχεα κεῖται  </p>
        <p><a>16.285</a>  ἐς μυχὸν ὑψηλοῦ θαλάμου καταθεῖναι ἀείρας  </p>
        <p><a>16.286</a>  πάντα μάλ᾽: αὐτὰρ μνηστῆρας μαλακοῖς ἐπέεσσι  </p>
        <p><a>16.287</a>  παρφάσθαι, ὅτε κέν σε μεταλλῶσιν ποθέοντες:  </p>
        <p><a>16.288</a>  ἐκ καπνοῦ κατέθηκ᾽, ἐπεὶ οὐκέτι τοῖσιν ἐῴκει  </p>
        <p><a>16.289</a>  οἷά ποτε Τροίηνδε κιὼν κατέλειπεν Ὀδυσσεύς,  </p>
        <p><a>16.290</a>  ἀλλὰ κατῄκισται, ὅσσον πυρὸς ἵκετ᾽ ἀϋτμή.  </p>
        <p><a>16.291</a>  πρὸς δ᾽ ἔτι καὶ τόδε μεῖζον ἐνὶ φρεσὶ θῆκε Κρονίων,  </p>
        <p><a>16.292</a>  μή πως οἰνωθέντες, ἔριν στήσαντες ἐν ὑμῖν,  </p>
        <p><a>16.293</a>  ἀλλήλους τρώσητε καταισχύνητέ τε δαῖτα  </p>
        <p><a>16.294</a>  καὶ μνηστύν: αὐτὸς γὰρ ἐφέλκεται ἄνδρα σίδηρος.  </p>
        <p><a>16.295</a>  νῶϊν δ᾽ οἴοισιν δύο φάσγανα καὶ δύο δοῦρε  </p>
        <p><a>16.296</a>  καλλιπέειν καὶ δοιὰ βοάγρια χερσὶν ἑλέσθαι,  </p>
        <p><a>16.297</a>  ὡς ἂν ἐπιθύσαντες ἑλοίμεθα: τοὺς δέ κ᾽ ἔπειτα  </p>
        <p><a>16.298</a>  Παλλὰς Ἀθηναίη θέλξει καὶ μητίετα Ζεύς.  </p>
        <p><a>16.299</a>  ἄλλο δέ τοι ἐρέω, σὺ δ᾽ ἐνὶ φρεσὶ βάλλεο σῇσιν:  </p>
        <p><a>16.300</a>  εἰ ἐτεόν γ᾽ ἐμός ἐσσι καὶ αἵματος ἡμετέροιο,  </p>
        <p><a>16.301</a>  μή τις ἔπειτ᾽ Ὀδυσῆος ἀκουσάτω ἔνδον ἐόντος,  </p>
        <p><a>16.302</a>  μήτ᾽ οὖν Λαέρτης ἴστω τό γε μήτε συβώτης  </p>
        <p><a>16.303</a>  μήτε τις οἰκήων μήτ᾽ αὐτὴ Πηνελόπεια,  </p>
        <p><a>16.304</a>  ἀλλ᾽ οἶοι σύ τ᾽ ἐγώ τε γυναικῶν γνώομεν ἰθύν:  </p>
        <p><a>16.305</a>  καί κέ τεο δμώων ἀνδρῶν ἔτι πειρηθεῖμεν,  </p>
        <p><a>16.306</a>  ἠμὲν ὅπου τις νῶϊ τίει καὶ δείδιε θυμῷ,  </p>
        <p><a>16.307</a>  ἠδ᾽ ὅτις οὐκ ἀλέγει, σὲ δ᾽ ἀτιμᾷ τοῖον ἐόντα.  </p>
        <p><a>16.308</a>  τὸν δ᾽ ἀπαμειβόμενος προσεφώνεε φαίδιμος υἱός  </p>
        <p><a>16.309</a>  ὦ πάτερ, ἦ τοι ἐμὸν θυμὸν καὶ ἔπειτά γ᾽, ὀΐω,  </p>
        <p><a>16.310</a>  γνώσεαι: οὐ μὲν γάρ τι χαλιφροσύναι γέ μ᾽ ἔχουσιν:  </p>
        <p><a>16.311</a>  ἀλλ᾽ οὔ τοι τόδε κέρδος ἐγὼν ἔσσεσθαι ὀΐω  </p>
        <p><a>16.312</a>  ἡμῖν ἀμφοτέροισι: σὲ δὲ φράζεσθαι ἄνωγα.  </p>
        <p><a>16.313</a>  δηθὰ γὰρ αὔτως εἴσῃ ἑκάστου πειρητίζων,  </p>
        <p><a>16.314</a>  ἔργα μετερχόμενος: τοὶ δ᾽ ἐν μεγάροισιν ἕκηλοι  </p>
        <p><a>16.315</a>  χρήματα δαρδάπτουσιν ὑπέρβιον οὐδ᾽ ἔπι φειδώ.  </p>
        <p><a>16.316</a>  ἀλλ᾽ ἦ τοί σε γυναῖκας ἐγὼ δεδάασθαι ἄνωγα,  </p>
        <p><a>16.317</a>  αἵ τέ σ᾽ ἀτιμάζουσι καὶ αἳ νηλείτιδές εἰσιν:  </p>
        <p><a>16.318</a>  ἀνδρῶν δ᾽ οὐκ ἂν ἐγώ γε κατὰ σταθμοὺς ἐθέλοιμι  </p>
        <p><a>16.319</a>  ἡμέας πειράζειν, ἀλλ᾽ ὕστερα ταῦτα πένεσθαι,  </p>
        <p><a>16.320</a>  εἰ ἐτεόν γέ τι οἶσθα Διὸς τέρας αἰγιόχοιο.  </p>
        <p><a>16.321</a>  ὣς οἱ μὲν τοιαῦτα πρὸς ἀλλήλους ἀγόρευον,  </p>
        <p><a>16.322</a>  ἡ δ᾽ ἄρ᾽ ἔπειτ᾽ Ἰθάκηνδε κατήγετο νηῦς εὐεργής,  </p>
        <p><a>16.323</a>  ἣ φέρε Τηλέμαχον Πυλόθεν καὶ πάντας ἑταίρους.  </p>
        <p><a>16.324</a>  οἱ δ᾽ ὅτε δὴ λιμένος πολυβενθέος ἐντὸς ἵκοντο,  </p>
        <p><a>16.325</a>  νῆα μὲν οἵ γε μέλαιναν ἐπ᾽ ἠπείροιο ἔρυσσαν,  </p>
        <p><a>16.326</a>  τεύχεα δέ σφ᾽ ἀπένεικαν ὑπέρθυμοι θεράποντες,  </p>
        <p><a>16.327</a>  αὐτίκα δ᾽ ἐς Κλυτίοιο φέρον περικαλλέα δῶρα.  </p>
        <p><a>16.328</a>  αὐτὰρ κήρυκα πρόεσαν δόμον εἰς Ὀδυσῆος,  </p>
        <p><a>16.329</a>  ἀγγελίην ἐρέοντα περίφρονι Πηνελοπείῃ,  </p>
        <p><a>16.330</a>  οὕνεκα Τηλέμαχος μὲν ἐπ᾽ ἀγροῦ, νῆα δ᾽ ἀνώγει  </p>
        <p><a>16.331</a>  ἄστυδ᾽ ἀποπλείειν, ἵνα μὴ δείσασ᾽ ἐνὶ θυμῷ  </p>
        <p><a>16.332</a>  ἰφθίμη βασίλεια τέρεν κατὰ δάκρυον εἴβοι  </p>
        <p><a>16.333</a>  τὼ δὲ συναντήτην κῆρυξ καὶ δῖος ὑφορβὸς  </p>
        <p><a>16.334</a>  τῆς αὐτῆς ἕνεκ᾽ ἀγγελίης, ἐρέοντε γυναικί.  </p>
        <p><a>16.335</a>  ἀλλ᾽ ὅτε δή ῥ᾽ ἵκοντο δόμον θείου βασιλῆος,  </p>
        <p><a>16.336</a>  κῆρυξ μέν ῥα μέσῃσι μετὰ δμῳῇσιν ἔειπεν:  </p>
        <p><a>16.337</a>  ἤδη τοι, βασίλεια, φίλος πάϊς εἰλήλουθε.  </p>
        <p><a>16.338</a>  Πηνελοπείῃ δ᾽ εἶπε συβώτης ἄγχι παραστὰς  </p>
        <p><a>16.339</a>  πάνθ᾽ ὅσα οἱ φίλος υἱὸς ἀνώγει μυθήσασθαι.  </p>
        <p><a>16.340</a>  αὐτὰρ ἐπεὶ δὴ πᾶσαν ἐφημοσύνην ἀπέειπε,  </p>
        <p><a>16.341</a>  βῆ ῥ᾽ ἴμεναι μεθ᾽ ὕας, λίπε δ᾽ ἕρκεά τε μέγαρόν τε.  </p>
        <p><a>16.342</a>  μνηστῆρες δ᾽ ἀκάχοντο κατήφησάν τ᾽ ἐνὶ θυμῷ,  </p>
        <p><a>16.343</a>  ἐκ δ᾽ ἦλθον μεγάροιο παρὲκ μέγα τειχίον αὐλῆς,  </p>
        <p><a>16.344</a>  αὐτοῦ δὲ προπάροιθε θυράων ἑδριόωντο.  </p>
        <p><a>16.345</a>  τοῖσιν δ᾽ Εὐρύμαχος, Πολύβου πάϊς, ἦρχ᾽ ἀγορεύειν:  </p>
        <p><a>16.346</a>  ὦ φίλοι, ἦ μέγα ἔργον ὑπερφιάλως τετέλεσται  </p>
        <p><a>16.347</a>  Τηλεμάχῳ ὁδὸς ἥδε: φάμεν δέ οἱ οὐ τελέεσθαι.  </p>
        <p><a>16.348</a>  ἀλλ᾽ ἄγε νῆα μέλαιναν ἐρύσσομεν ἥ τις ἀρίστη,  </p>
        <p><a>16.349</a>  ἐς δ᾽ ἐρέτας ἁλιῆας ἀγείρομεν, οἵ κε τάχιστα  </p>
        <p><a>16.350</a>  κείνοις ἀγγείλωσι θοῶς οἶκόνδε νέεσθαι.  </p>
        <p><a>16.351</a>  οὔ πω πᾶν εἴρηθ᾽, ὅτ᾽ ἄρ᾽ Ἀμφίνομος ἴδε νῆα,  </p>
        <p><a>16.352</a>  στρεφθεὶς ἐκ χώρης, λιμένος πολυβενθέος ἐντός,  </p>
        <p><a>16.353</a>  ἱστία τε στέλλοντας ἐρετμά τε χερσὶν ἔχοντας.  </p>
        <p><a>16.354</a>  ἡδὺ δ᾽ ἄρ᾽ ἐκγελάσας μετεφώνεεν οἷς ἑτάροισι:  </p>
        <p><a>16.355</a>  μή τιν᾽ ἔτ᾽ ἀγγελίην ὀτρύνομεν: οἵδε γὰρ ἔνδον.  </p>
        <p><a>16.356</a>  ἤ τίς σφιν τόδ᾽ ἔειπε θεῶν, ἢ εἴσιδον αὐτοὶ  </p>
        <p><a>16.357</a>  νῆα παρερχομένην, τὴν δ᾽ οὐκ ἐδύναντο κιχῆναι.  </p>
        <p><a>16.358</a>  ὣς ἔφαθ᾽, οἱ δ᾽ ἀνστάντες ἔβαν ἐπὶ θῖνα θαλάσσης,  </p>
        <p><a>16.359</a>  αἶψα δὲ νῆα μέλαιναν ἐπ᾽ ἠπείροιο ἔρυσσαν,  </p>
        <p><a>16.360</a>  τεύχεα δέ σφ᾽ ἀπένεικαν ὑπέρθυμοι θεράποντες.  </p>
        <p><a>16.361</a>  αὐτοὶ δ᾽ εἰς ἀγορὴν κίον ἀθρόοι, οὐδέ τιν᾽ ἄλλον  </p>
        <p><a>16.362</a>  εἴων οὔτε νέων μεταΐζειν οὔτε γερόντων.  </p>
        <p><a>16.363</a>  τοῖσιν δ᾽ Ἀντίνοος μετέφη, Εὐπείθεος υἱός:  </p>
        <p><a>16.364</a>  ὢ πόποι, ὡς τόνδ᾽ ἄνδρα θεοὶ κακότητος ἔλυσαν.  </p>
        <p><a>16.365</a>  ἤματα μὲν σκοποὶ ἷζον ἐπ᾽ ἄκριας ἠνεμοέσσας  </p>
        <p><a>16.366</a>  αἰὲν ἐπασσύτεροι: ἅμα δ᾽ ἠελίῳ καταδύντι  </p>
        <p><a>16.367</a>  οὔ ποτ᾽ ἐπ᾽ ἠπείρου νύκτ᾽ ἄσαμεν, ἀλλ᾽ ἐνὶ πόντῳ  </p>
        <p><a>16.368</a>  νηῒ θοῇ πλείοντες ἐμίμνομεν Ἠῶ δῖαν,  </p>
        <p><a>16.369</a>  Τηλέμαχον λοχόωντες, ἵνα φθίσωμεν ἑλόντες  </p>
        <p><a>16.370</a>  αὐτόν: τὸν δ᾽ ἄρα τῆος ἀπήγαγεν οἴκαδε δαίμων,  </p>
        <p><a>16.371</a>  ἡμεῖς δ᾽ ἐνθάδε οἱ φραζώμεθα λυγρὸν ὄλεθρον  </p>
        <p><a>16.372</a>  Τηλεμάχῳ, μηδ᾽ ἧμας ὑπεκφύγοι: οὐ γὰρ ὀΐω  </p>
        <p><a>16.373</a>  τούτου γε ζώοντος ἀνύσσεσθαι τάδε ἔργα.  </p>
        <p><a>16.374</a>  αὐτὸς μὲν γὰρ ἐπιστήμων βουλῇ τε νόῳ τε,  </p>
        <p><a>16.375</a>  λαοὶ δ᾽ οὐκέτι πάμπαν ἐφ᾽ ἡμῖν ἦρα φέρουσιν.  </p>
        <p><a>16.376</a>  ἀλλ᾽ ἄγετε, πρὶν κεῖνον ὁμηγυρίσασθαι Ἀχαιοὺς  </p>
        <p><a>16.377</a>  εἰς ἀγορήν—οὐ γάρ τι μεθησέμεναί μιν ὀΐω,  </p>
        <p><a>16.378</a>  ἀλλ᾽ ἀπομηνίσει, ἐρέει δ᾽ ἐν πᾶσιν ἀναστὰς  </p>
        <p><a>16.379</a>  οὕνεκά οἱ φόνον αἰπὺν ἐράπτομεν οὐδ᾽ ἐκίχημεν:  </p>
        <p><a>16.380</a>  οἱ δ᾽ οὐκ αἰνήσουσιν ἀκούοντες κακὰ ἔργα:  </p>
        <p><a>16.381</a>  μή τι κακὸν ῥέξωσι καὶ ἡμέας ἐξελάσωσι  </p>
        <p><a>16.382</a>  γαίης ἡμετέρης, ἄλλων δ᾽ ἀφικώμεθα δῆμον:  </p>
        <p><a>16.383</a>  ἀλλὰ φθέωμεν ἑλόντες ἐπ᾽ ἀγροῦ νόσφι πόληος  </p>
        <p><a>16.384</a>  ἢ ἐν ὁδῷ: βίοτον δ᾽ αὐτοὶ καὶ κτήματ᾽ ἔχωμεν,  </p>
        <p><a>16.385</a>  δασσάμενοι κατὰ μοῖραν ἐφ᾽ ἡμέας, οἰκία δ᾽ αὖτε  </p>
        <p><a>16.386</a>  κείνου μητέρι δοῖμεν ἔχειν ἠδ᾽ ὅστις ὀπυίοι.  </p>
        <p><a>16.387</a>  εἰ δ᾽ ὑμῖν ὅδε μῦθος ἀφανδάνει, ἀλλὰ βόλεσθε  </p>
        <p><a>16.388</a>  αὐτόν τε ζώειν καὶ ἔχειν πατρώϊα πάντα,  </p>
        <p><a>16.389</a>  μή οἱ χρήματ᾽ ἔπειτα ἅλις θυμηδέ᾽ ἔδωμεν  </p>
        <p><a>16.390</a>  ἐνθάδ᾽ ἀγειρόμενοι, ἀλλ᾽ ἐκ μεγάροιο ἕκαστος  </p>
        <p><a>16.391</a>  μνάσθω ἐέδνοισιν διζήμενος: ἡ δέ κ᾽ ἔπειτα  </p>
        <p><a>16.392</a>  γήμαιθ᾽ ὅς κε πλεῖστα πόροι καὶ μόρσιμος ἔλθοι.  </p>
        <p><a>16.393</a>  ὣς ἔφαθ᾽, οἱ δ᾽ ἄρα πάντες ἀκὴν ἐγένοντο σιωπῇ.  </p>
        <p><a>16.394</a>  τοῖσιν δ᾽ Ἀμφίνομος ἀγορήσατο καὶ μετέειπε,  </p>
        <p><a>16.395</a>  Νίσου φαίδιμος υἱός, Ἀρητιάδαο ἄνακτος,  </p>
        <p><a>16.396</a>  ὅς ῥ᾽ ἐκ Δουλιχίου πολυπύρου, ποιήεντος,  </p>
        <p><a>16.397</a>  ἡγεῖτο μνηστῆρσι, μάλιστα δὲ Πηνελοπείῃ  </p>
        <p><a>16.398</a>  ἥνδανε μύθοισι: φρεσὶ γὰρ κέχρητ᾽ ἀγαθῇσιν:  </p>
        <p><a>16.399</a>  ὅ σφιν ἐϋφρονέων ἀγορήσατο καὶ μετέειπεν:  </p>
        <p><a>16.400</a>  ὦ φίλοι, οὐκ ἂν ἐγώ γε κατακτείνειν ἐθέλοιμι  </p>
        <p><a>16.401</a>  Τηλέμαχον: δεινὸν δὲ γένος βασιλήϊόν ἐστιν  </p>
        <p><a>16.402</a>  κτείνειν: ἀλλὰ πρῶτα θεῶν εἰρώμεθα βουλάς.  </p>
        <p><a>16.403</a>  εἰ μέν κ᾽ αἰνήσωσι Διὸς μεγάλοιο θέμιστες,  </p>
        <p><a>16.404</a>  αὐτός τε κτενέω τούς τ᾽ ἄλλους πάντας ἀνώξω:  </p>
        <p><a>16.405</a>  εἰ δέ κ᾽ ἀποτρωπῶσι θεοί, παύσασθαι ἄνωγα.  </p>
        <p><a>16.406</a>  ὣς ἔφατ᾽ Ἀμφίνομος, τοῖσιν δ᾽ ἐπιήνδανε μῦθος.  </p>
        <p><a>16.407</a>  αὐτίκ᾽ ἔπειτ᾽ ἀνστάντες ἔβαν δόμον εἰς Ὀδυσῆος,  </p>
        <p><a>16.408</a>  ἐλθόντες δὲ καθῖζον ἐπὶ ξεστοῖσι θρόνοισιν.  </p>
        <p><a>16.409</a>  ἡ δ᾽ αὖτ᾽ ἄλλ᾽ ἐνόησε περίφρων Πηνελόπεια,  </p>
        <p><a>16.410</a>  μνηστήρεσσι φανῆναι ὑπέρβιον ὕβριν ἔχουσι.  </p>
        <p><a>16.411</a>  πεύθετο γὰρ οὗ παιδὸς ἐνὶ μεγάροισιν ὄλεθρον:  </p>
        <p><a>16.412</a>  κῆρυξ γὰρ οἱ ἔειπε Μέδων, ὃς ἐπεύθετο βουλάς.  </p>
        <p><a>16.413</a>  βῆ δ᾽ ἰέναι μέγαρόνδε σὺν ἀμφιπόλοισι γυναιξίν.  </p>
        <p><a>16.414</a>  ἀλλ᾽ ὅτε δὴ μνηστῆρας ἀφίκετο δῖα γυναικῶν,  </p>
        <p><a>16.415</a>  στῆ ῥα παρὰ σταθμὸν τέγεος πύκα ποιητοῖο,  </p>
        <p><a>16.416</a>  ἄντα παρειάων σχομένη λιπαρὰ κρήδεμνα,  </p>
        <p><a>16.417</a>  Ἀντίνοον δ᾽ ἐνένιπεν ἔπος τ᾽ ἔφατ᾽ ἔκ τ᾽ ὀνόμαζεν:  </p>
        <p><a>16.418</a>  Ἀντίνο᾽, ὕβριν ἔχων, κακομήχανε, καὶ δέ σέ φασιν  </p>
        <p><a>16.419</a>  ἐν δήμῳ Ἰθάκης μεθ᾽ ὁμήλικας ἔμμεν ἄριστον  </p>
        <p><a>16.420</a>  βουλῇ καὶ μύθοισι: σὺ δ᾽ οὐκ ἄρα τοῖος ἔησθα.  </p>
        <p><a>16.421</a>  μάργε, τίη δὲ σὺ Τηλεμάχῳ θάνατόν τε μόρον τε  </p>
        <p><a>16.422</a>  ῥάπτεις, οὐδ᾽ ἱκέτας ἐμπάζεαι, οἷσιν ἄρα Ζεὺς  </p>
        <p><a>16.423</a>  μάρτυρος; οὐδ᾽ ὁσίη κακὰ ῥάπτειν ἀλλήλοισιν.  </p>
        <p><a>16.424</a>  ἦ οὐκ οἶσθ᾽ ὅτε δεῦρο πατὴρ τεὸς ἵκετο φεύγων,  </p>
        <p><a>16.425</a>  δῆμον ὑποδείσας;  δὴ γὰρ κεχολώατο λίην,  </p>
        <p><a>16.426</a>  οὕνεκα ληϊστῆρσιν ἐπισπόμενος Ταφίοισιν  </p>
        <p><a>16.427</a>  ἤκαχε Θεσπρωτούς: οἱ δ᾽ ἡμῖν ἄρθμιοι ἦσαν:  </p>
        <p><a>16.428</a>  τόν ῥ᾽ ἔθελον φθῖσαι καὶ ἀπορραῖσαι φίλον ἦτορ  </p>
        <p><a>16.429</a>  ἠδὲ κατὰ ζωὴν φαγέειν μενοεικέα πολλήν:  </p>
        <p><a>16.430</a>  ἀλλ᾽ Ὀδυσεὺς κατέρυκε καὶ ἔσχεθεν ἱεμένους περ.  </p>
        <p><a>16.431</a>  τοῦ νῦν οἶκον ἄτιμον ἔδεις, μνάᾳ δὲ γυναῖκα  </p>
        <p><a>16.432</a>  παῖδά τ᾽ ἀποκτείνεις, ἐμὲ δὲ μεγάλως ἀκαχίζεις:  </p>
        <p><a>16.433</a>  ἀλλά σε παύσασθαι κέλομαι καὶ ἀνωγέμεν ἄλλους.  </p>
        <p><a>16.434</a>  τὴν δ᾽ αὖτ᾽ Εὐρύμαχος, Πολύβου πάϊς, ἀντίον ηὔδα:  </p>
        <p><a>16.435</a>  κούρη Ἰκαρίοιο, περίφρον Πηνελόπεια,  </p>
        <p><a>16.436</a>  θάρσει: μή τοι ταῦτα μετὰ φρεσὶ σῇσι μελόντων.  </p>
        <p><a>16.437</a>  οὐκ ἔσθ᾽ οὗτος ἀνὴρ οὐδ᾽ ἔσσεται οὐδὲ γένηται,  </p>
        <p><a>16.438</a>  ὅς κεν Τηλεμάχῳ σῷ υἱέϊ χεῖρας ἐποίσει  </p>
        <p><a>16.439</a>  ζώοντός γ᾽ ἐμέθεν καὶ ἐπὶ χθονὶ δερκομένοιο.  </p>
        <p><a>16.440</a>  ὧδε γὰρ ἐξερέω, καὶ μὴν τετελεσμένον ἔσται:  </p>
        <p><a>16.441</a>  αἶψά οἱ αἷμα κελαινὸν ἐρωήσει περὶ δουρὶ  </p>
        <p><a>16.442</a>  ἡμετέρῳ, ἐπεὶ ἦ καὶ ἐμὲ πτολίπορθος Ὀδυσσεὺς  </p>
        <p><a>16.443</a>  πολλάκι γούνασιν οἷσιν ἐφεσσάμενος κρέας ὀπτὸν  </p>
        <p><a>16.444</a>  ἐν χείρεσσιν ἔθηκεν, ἐπέσχε τε οἶνον ἐρυθρόν.  </p>
        <p><a>16.445</a>  τῷ μοι Τηλέμαχος πάντων πολὺ φίλτατός ἐστιν  </p>
        <p><a>16.446</a>  ἀνδρῶν, οὐδέ τί μιν θάνατον τρομέεσθαι ἄνωγα  </p>
        <p><a>16.447</a>  ἔκ γε μνηστήρων: θεόθεν δ᾽ οὐκ ἔστ᾽ ἀλέασθαι.  </p>
        <p><a>16.448</a>  ὣς φάτο θαρσύνων, τῷ δ᾽ ἤρτυεν αὐτὸς ὄλεθρον.  </p>
        <p><a>16.449</a>  ἡ μὲν ἄρ᾽ εἰσαναβᾶσ᾽ ὑπερώϊα σιγαλόεντα  </p>
        <p><a>16.450</a>  κλαῖεν ἔπειτ᾽ Ὀδυσῆα, φίλον πόσιν, ὄφρα οἱ ὕπνον  </p>
        <p><a>16.451</a>  ἡδὺν ἐπὶ βλεφάροισι βάλε γλαυκῶπις Ἀθήνη.  </p>
        <p><a>16.452</a>  ἑσπέριος δ᾽ Ὀδυσῆϊ καὶ υἱέϊ δῖος ὑφορβὸς  </p>
        <p><a>16.453</a>  ἤλυθεν: οἱ δ᾽ ἄρα δόρπον ἐπισταδὸν ὡπλίζοντο,  </p>
        <p><a>16.454</a>  σῦν ἱερεύσαντες ἐνιαύσιον. αὐτὰρ Ἀθήνη,  </p>
        <p><a>16.455</a>  ἄγχι παρισταμένη, Λαερτιάδην Ὀδυσῆα  </p>
        <p><a>16.456</a>  ῥάβδῳ πεπληγυῖα πάλιν ποίησε γέροντα,  </p>
        <p><a>16.457</a>  λυγρὰ δὲ εἵματα ἕσσε περὶ χροΐ, μή ἑ συβώτης  </p>
        <p><a>16.458</a>  γνοίη ἐσάντα ἰδὼν καὶ ἐχέφρονι Πηνελοπείῃ  </p>
        <p><a>16.459</a>  ἔλθοι ἀπαγγέλλων μηδὲ φρεσὶν εἰρύσσαιτο.  </p>
        <p><a>16.460</a>  τὸν καὶ Τηλέμαχος πρότερος πρὸς μῦθον ἔειπεν:  </p>
        <p><a>16.461</a>  ἦλθες, δῖ᾽ Εὔμαιε. τί δὴ κλέος ἔστ᾽ ἀνὰ ἄστυ;  </p>
        <p><a>16.462</a>  ἦ ῥ᾽ ἤδη μνηστῆρες ἀγήνορες ἔνδον ἔασιν  </p>
        <p><a>16.463</a>  ἐκ λόχου, ἦ ἔτι μ᾽ αὖτ᾽ εἰρύαται οἴκαδ᾽ ἰόντα;  </p>
        <p><a>16.464</a>  τὸν δ᾽ ἀπαμειβόμενος προσέφης, Εὔμαιε συβῶτα:  </p>
        <p><a>16.465</a>  οὐκ ἔμελέν μοι ταῦτα μεταλλῆσαι καὶ ἐρέσθαι  </p>
        <p><a>16.466</a>  ἄστυ καταβλώσκοντα: τάχιστά με θυμὸς ἀνώγει  </p>
        <p><a>16.467</a>  ἀγγελίην εἰπόντα πάλιν δεῦρ᾽ ἀπονέεσθαι.  </p>
        <p><a>16.468</a>  ὡμήρησε δέ μοι παρ᾽ ἑταίρων ἄγγελος ὠκύς,  </p>
        <p><a>16.469</a>  κῆρυξ, ὃς δὴ πρῶτος ἔπος σῇ μητρὶ ἔειπεν.  </p>
        <p><a>16.470</a>  ἄλλο δέ τοι τό γε οἶδα: τὸ γὰρ ἴδον ὀφθαλμοῖσιν.  </p>
        <p><a>16.471</a>  ἤδη ὑπὲρ πόλιος, ὅθι θ᾽ Ἕρμαιος λόφος ἐστίν,  </p>
        <p><a>16.472</a>  ἦα κιών, ὅτε νῆα θοὴν ἰδόμην κατιοῦσαν  </p>
        <p><a>16.473</a>  ἐς λιμέν᾽ ἡμέτερον: πολλοὶ δ᾽ ἔσαν ἄνδρες ἐν αὐτῇ,  </p>
        <p><a>16.474</a>  βεβρίθει δὲ σάκεσσι καὶ ἔγχεσιν ἀμφιγύοισι:  </p>
        <p><a>16.475</a>  καὶ σφέας ὠΐσθην τοὺς ἔμμεναι, οὐδέ τι οἶδα.  </p>
        <p><a>16.476</a>  ὣς φάτο, μείδησεν δ᾽ ἱερὴ ἲς Τηλεμάχοιο  </p>
        <p><a>16.477</a>  ἐς πατέρ᾽ ὀφθαλμοῖσιν ἰδών, ἀλέεινε δ᾽ ὑφορβόν.  </p>
        <p><a>16.478</a>  οἱ δ᾽ ἐπεὶ οὖν παύσαντο πόνου τετύκοντό τε δαῖτα,  </p>
        <p><a>16.479</a>  δαίνυντ᾽, οὐδέ τι θυμὸς ἐδεύετο δαιτὸς ἐΐσης.  </p>
        <p><a>16.480</a>  αὐτὰρ ἐπεὶ πόσιος καὶ ἐδητύος ἐξ ἔρον ἕντο,  </p>
        <p><a>16.481</a>  κοίτου τε μνήσαντο καὶ ὕπνου δῶρον ἕλοντο.  </p>
    </div>
    <div class="bk">
        <h4 class="latin">ΟΔΥΣΣΕΙΑΣ ρ</h4>
        <p><a>17.1</a>  ἦμος δ᾽ ἠριγένεια φάνη ῥοδοδάκτυλος Ἠώς,  </p>
        <p><a>17.2</a>  δὴ τότ᾽ ἔπειθ᾽ ὑπὸ ποσσὶν ἐδήσατο καλὰ πέδιλα  </p>
        <p><a>17.3</a>  Τηλέμαχος, φίλος υἱὸς Ὀδυσσῆος θείοιο,  </p>
        <p><a>17.4</a>  εἵλετο δ᾽ ἄλκιμον ἔγχος, ὅ οἱ παλάμηφιν ἀρήρει,  </p>
        <p><a>17.5</a>  ἄστυδε ἱέμενος, καὶ ἑὸν προσέειπε συβώτην:  </p>
        <p><a>17.6</a>  ἄττ᾽, ἦ τοι μὲν ἐγὼν εἶμ᾽ ἐς πόλιν, ὄφρα με μήτηρ  </p>
        <p><a>17.7</a>  ὄψεται: οὐ γάρ μιν πρόσθεν παύσεσθαι ὀΐω  </p>
        <p><a>17.8</a>  κλαυθμοῦ τε στυγεροῖο γόοιό τε δακρυόεντος,  </p>
        <p><a>17.9</a>  πρίν γ᾽ αὐτόν με ἴδηται: ἀτὰρ σοί γ᾽ ὧδ᾽ ἐπιτέλλω.  </p>
        <p><a>17.10</a>  τὸν ξεῖνον δύστηνον ἄγ᾽ ἐς πόλιν, ὄφρ᾽ ἂν ἐκεῖθι  </p>
        <p><a>17.11</a>  δαῖτα πτωχεύῃ: δώσει δέ οἱ ὅς κ᾽ ἐθέλῃσι  </p>
        <p><a>17.12</a>  πύρνον καὶ κοτύλην: ἐμὲ δ᾽ οὔ πως ἔστιν ἅπαντας  </p>
        <p><a>17.13</a>  ἀνθρώπους ἀνέχεσθαι, ἔχοντά περ ἄλγεα θυμῷ:  </p>
        <p><a>17.14</a>  ὁ ξεῖνος δ᾽ εἴ περ μάλα μηνίει, ἄλγιον αὐτῷ  </p>
        <p><a>17.15</a>  ἔσσεται: ἦ γὰρ ἐμοὶ φίλ᾽ ἀληθέα μυθήσασθαι.  </p>
        <p><a>17.16</a>  τὸν δ᾽ ἀπαμειβόμενος προσέφη πολύμητις Ὀδυσσεύς:  </p>
        <p><a>17.17</a>  ὦ φίλος, οὐδέ τοι αὐτὸς ἐρύκεσθαι μενεαίνω:  </p>
        <p><a>17.18</a>  πτωχῷ βέλτερόν ἐστι κατὰ πτόλιν ἠὲ κατ᾽ ἀγροὺς  </p>
        <p><a>17.19</a>  δαῖτα πτωχεύειν: δώσει δέ μοι ὅς κ᾽ ἐθέλῃσιν.  </p>
        <p><a>17.20</a>  οὐ γὰρ ἐπὶ σταθμοῖσι μένειν ἔτι τηλίκος εἰμί,  </p>
        <p><a>17.21</a>  ὥστ᾽ ἐπιτειλαμένῳ σημάντορι πάντα πιθέσθαι.  </p>
        <p><a>17.22</a>  ἀλλ᾽ ἔρχευ: ἐμὲ δ᾽ ἄξει ἀνὴρ ὅδε, τὸν σὺ κελεύεις,  </p>
        <p><a>17.23</a>  αὐτίκ᾽ ἐπεί κε πυρὸς θερέω ἀλέη τε γένηται.  </p>
        <p><a>17.24</a>  αἰνῶς γὰρ τάδε εἵματ᾽ ἔχω κακά: μή με δαμάσσῃ  </p>
        <p><a>17.25</a>  στίβη ὑπηοίη: ἕκαθεν δέ τε ἄστυ φάτ᾽ εἶναι.  </p>
        <p><a>17.26</a>  ὣς φάτο, Τηλέμαχος δὲ διὰ σταθμοῖο βεβήκει,  </p>
        <p><a>17.27</a>  κραιπνὰ ποσὶ προβιβάς, κακὰ δὲ μνηστῆρσι φύτευεν.  </p>
        <p><a>17.28</a>  αὐτὰρ ἐπεί ῥ᾽ ἵκανε δόμους εὖ ναιετάοντας,  </p>
        <p><a>17.29</a>  ἔγχος μέν ῥ᾽ ἔστησε φέρων πρὸς κίονα μακρήν,  </p>
        <p><a>17.30</a>  αὐτὸς δ᾽ εἴσω ἴεν καὶ ὑπέρβη λάϊνον οὐδόν.  </p>
        <p><a>17.31</a>  τὸν δὲ πολὺ πρώτη εἶδε τροφὸς Εὐρύκλεια,  </p>
        <p><a>17.32</a>  κώεα καστορνῦσα θρόνοις ἔνι δαιδαλέοισι,  </p>
        <p><a>17.33</a>  δακρύσασα δ᾽ ἔπειτ᾽ ἰθὺς κίεν: ἀμφὶ δ᾽ ἄρ᾽ ἄλλαι  </p>
        <p><a>17.34</a>  δμῳαὶ Ὀδυσσῆος ταλασίφρονος ἠγερέθοντο,  </p>
        <p><a>17.35</a>  καὶ κύνεον ἀγαπαζόμεναι κεφαλήν τε καὶ ὤμους.  </p>
        <p><a>17.36</a>  ἡ δ᾽ ἴεν ἐκ θαλάμοιο περίφρων Πηνελόπεια,  </p>
        <p><a>17.37</a>  Ἀρτέμιδι ἰκέλη ἠὲ χρυσέῃ Ἀφροδίτῃ,  </p>
        <p><a>17.38</a>  ἀμφὶ δὲ παιδὶ φίλῳ βάλε πήχεε δακρύσασα,  </p>
        <p><a>17.39</a>  κύσσε δέ μιν κεφαλήν τε καὶ ἄμφω φάεα καλά,  </p>
        <p><a>17.40</a>  καί ῥ᾽ ὀλοφυρομένη ἔπεα πτερόεντα προσηύδα:  </p>
        <p><a>17.41</a>  ἦλθες, Τηλέμαχε, γλυκερὸν φάος. οὔ σ᾽ ἔτ᾽ ἐγώ γε  </p>
        <p><a>17.42</a>  ὄψεσθαι ἐφάμην, ἐπεὶ ᾤχεο νηῒ Πύλονδε  </p>
        <p><a>17.43</a>  λάθρη, ἐμεῦ ἀέκητι, φίλου μετὰ πατρὸς ἀκουήν.  </p>
        <p><a>17.44</a>  ἀλλ᾽ ἄγε μοι κατάλεξον ὅπως ἤντησας ὀπωπῆς.  </p>
        <p><a>17.45</a>  τὴν δ᾽ αὖ Τηλέμαχος πεπνυμένος ἀντίον ηὔδα:  </p>
        <p><a>17.46</a>  μῆτερ ἐμή, μή μοι γόον ὄρνυθι μηδέ μοι ἦτορ  </p>
        <p><a>17.47</a>  ἐν στήθεσσιν ὄρινε φυγόντι περ αἰπὺν ὄλεθρον:  </p>
        <p><a>17.48</a>  ἀλλ᾽ ὑδρηναμένη, καθαρὰ χροῒ εἵμαθ᾽ ἑλοῦσα,  </p>
        <p><a>17.49</a>  εἰς ὑπερῷ᾽ ἀναβᾶσα σὺν ἀμφιπόλοισι γυναιξὶν  </p>
        <p><a>17.50</a>  εὔχεο πᾶσι θεοῖσι τεληέσσας ἑκατόμβας  </p>
        <p><a>17.51</a>  ῥέξειν, αἴ κέ ποθι Ζεὺς ἄντιτα ἔργα τελέσσῃ.  </p>
        <p><a>17.52</a>  αὐτὰρ ἐγὼν ἀγορὴν ἐσελεύσομαι, ὄφρα καλέσσω  </p>
        <p><a>17.53</a>  ξεῖνον, ὅτις μοι κεῖθεν ἅμ᾽ ἕσπετο δεῦρο κιόντι.  </p>
        <p><a>17.54</a>  τὸν μὲν ἐγὼ προὔπεμψα σὺν ἀντιθέοις ἑτάροισι,  </p>
        <p><a>17.55</a>  Πείραιον δέ μιν ἠνώγεα προτὶ οἶκον ἄγοντα  </p>
        <p><a>17.56</a>  ἐνδυκέως φιλέειν καὶ τιέμεν, εἰς ὅ κεν ἔλθω.  </p>
        <p><a>17.57</a>  ὣς ἄρ᾽ ἐφώνησεν, τῇ δ᾽ ἄπτερος ἔπλετο μῦθος.  </p>
        <p><a>17.58</a>  ἡ δ᾽ ὑδρηναμένη, καθαρὰ χροῒ εἵμαθ᾽ ἑλοῦσα,  </p>
        <p><a>17.59</a>  εὔχετο πᾶσι θεοῖσι τεληέσσας ἑκατόμβας  </p>
        <p><a>17.60</a>  ῥέξειν, αἴ κέ ποθι Ζεὺς ἄντιτα ἔργα τελέσσῃ.  </p>
        <p><a>17.61</a>  Τηλέμαχος δ᾽ ἄρ᾽ ἔπειτα διὲκ μεγάροιο βεβήκει  </p>
        <p><a>17.62</a>  ἔγχος ἔχων: ἅμα τῷ γε δύω κύνες  ἀργοὶ ἕποντο.  </p>
        <p><a>17.63</a>  θεσπεσίην δ᾽ ἄρα τῷ γε χάριν κατέχευεν Ἀθήνη:  </p>
        <p><a>17.64</a>  τὸν δ᾽ ἄρα πάντες λαοὶ ἐπερχόμενον θηεῦντο.  </p>
        <p><a>17.65</a>  ἀμφὶ δέ μιν μνηστῆρες ἀγήνορες ἠγερέθοντο  </p>
        <p><a>17.66</a>  ἔσθλ᾽ ἀγορεύοντες, κακὰ δὲ φρεσὶ βυσσοδόμευον.  </p>
        <p><a>17.67</a>  αὐτὰρ ὁ τῶν μὲν ἔπειτα ἀλεύατο πουλὺν ὅμιλον,  </p>
        <p><a>17.68</a>  ἀλλ᾽ ἵνα Μέντωρ ἧστο καὶ Ἄντιφος ἠδ᾽ Ἁλιθέρσης,  </p>
        <p><a>17.69</a>  οἵ τε οἱ ἐξ ἀρχῆς πατρώϊοι ἦσαν ἑταῖροι,  </p>
        <p><a>17.70</a>  ἔνθα καθέζετ᾽ ἰών: τοὶ δ᾽ ἐξερέεινον ἕκαστα.  </p>
        <p><a>17.71</a>  τοῖσι δὲ Πείραιος δουρικλυτὸς ἐγγύθεν ἦλθεν  </p>
        <p><a>17.72</a>  ξεῖνον ἄγων ἀγορήνδε διὰ πτόλιν: οὐδ᾽ ἄρ᾽ ἔτι δὴν  </p>
        <p><a>17.73</a>  Τηλέμαχος ξείνοιο ἑκὰς τράπετ᾽, ἀλλὰ παρέστη.  </p>
        <p><a>17.74</a>  τὸν καὶ Πείραιος πρότερος πρὸς μῦθον ἔειπε:  </p>
        <p><a>17.75</a>  Τηλέμαχ᾽, αἶψ᾽ ὄτρυνον ἐμὸν ποτὶ δῶμα γυναῖκας,  </p>
        <p><a>17.76</a>  ὥς τοι δῶρ᾽ ἀποπέμψω, ἅ τοι Μενέλαος ἔδωκε.  </p>
        <p><a>17.77</a>  τὸν δ᾽ αὖ Τηλέμαχος πεπνυμένος ἀντίον ηὔδα:  </p>
        <p><a>17.78</a>  Πείραι᾽, οὐ γάρ τ᾽ ἴδμεν ὅπως ἔσται τάδε ἔργα.  </p>
        <p><a>17.79</a>  εἴ κεν ἐμὲ μνηστῆρες ἀγήνορες ἐν μεγάροισι  </p>
        <p><a>17.80</a>  λάθρη κτείναντες πατρώϊα πάντα δάσωνται,  </p>
        <p><a>17.81</a>  αὐτὸν ἔχοντά σε βούλομ᾽ ἐπαυρέμεν, ἤ τινα τῶνδε:  </p>
        <p><a>17.82</a>  εἰ δέ κ᾽ ἐγὼ τούτοισι φόνον καὶ κῆρα φυτεύσω,  </p>
        <p><a>17.83</a>  δὴ τότε μοι χαίροντι φέρειν πρὸς δώματα χαίρων.  </p>
        <p><a>17.84</a>  ὣς εἰπὼν ξεῖνον ταλαπείριον ἦγεν ἐς οἶκον.  </p>
        <p><a>17.85</a>  αὐτὰρ ἐπεί ῥ᾽ ἵκοντο δόμους εὖ ναιετάοντας,  </p>
        <p><a>17.86</a>  χλαίνας μὲν κατέθεντο κατὰ κλισμούς τε θρόνους τε,  </p>
        <p><a>17.87</a>  ἐς δ᾽ ἀσαμίνθους βάντες ἐϋξέστας λούσαντο.  </p>
        <p><a>17.88</a>  τοὺς δ᾽ ἐπεὶ οὖν δμῳαὶ λοῦσαν καὶ χρῖσαν ἐλαίῳ,  </p>
        <p><a>17.89</a>  ἀμφὶ δ᾽ ἄρα χλαίνας οὔλας βάλον ἠδὲ χιτῶνας,  </p>
        <p><a>17.90</a>  ἔκ ῥ᾽ ἀσαμίνθων βάντες ἐπὶ κλισμοῖσι καθῖζον.  </p>
        <p><a>17.91</a>  χέρνιβα δ᾽ ἀμφίπολος προχόῳ ἐπέχευε φέρουσα  </p>
        <p><a>17.92</a>  καλῇ χρυσείῃ, ὑπὲρ ἀργυρέοιο λέβητος,  </p>
        <p><a>17.93</a>  νίψασθαι: παρὰ δὲ ξεστὴν ἐτάνυσσε τράπεζαν.  </p>
        <p><a>17.94</a>  σῖτον δ᾽ αἰδοίη ταμίη παρέθηκε φέρουσα,  </p>
        <p><a>17.95</a>  εἴδατα πόλλ᾽ ἐπιθεῖσα, χαριζομένη παρεόντων.  </p>
        <p><a>17.96</a>  μήτηρ δ᾽ ἀντίον ἷζε παρὰ σταθμὸν μεγάροιο  </p>
        <p><a>17.97</a>  κλισμῷ κεκλιμένη, λέπτ᾽ ἠλάκατα στρωφῶσα.  </p>
        <p><a>17.98</a>  οἱ δ᾽ ἐπ᾽ ὀνείαθ᾽ ἑτοῖμα προκείμενα χεῖρας ἴαλλον,  </p>
        <p><a>17.99</a>  αὐτὰρ ἐπεὶ πόσιος καὶ ἐδητύος ἐξ ἔρον ἕντο,  </p>
        <p><a>17.100</a>  τοῖσι δὲ μύθων ἦρχε περίφρων Πηνελόπεια:  </p>
        <p><a>17.101</a>  Τηλέμαχ᾽, ἦ τοι ἐγὼν ὑπερώϊον εἰσαναβᾶσα  </p>
        <p><a>17.102</a>  λέξομαι εἰς εὐνήν, ἥ μοι στονόεσσα τέτυκται,  </p>
        <p><a>17.103</a>  αἰεὶ δάκρυσ᾽ ἐμοῖσι πεφυρμένη, ἐξ οὗ Ὀδυσσεὺς  </p>
        <p><a>17.104</a>  ᾤχεθ᾽ ἅμ᾽ Ἀτρεΐδῃσιν ἐς Ἴλιον: οὐδέ μοι ἔτλης,  </p>
        <p><a>17.105</a>  πρὶν ἐλθεῖν μνηστῆρας ἀγήνορας ἐς τόδε δῶμα,  </p>
        <p><a>17.106</a>  νόστον σοῦ πατρὸς σάφα εἰπέμεν, εἴ που ἄκουσας.  </p>
        <p><a>17.107</a>  τὴν δ᾽ αὖ Τηλέμαχος πεπνυμένος ἀντίον ηὔδα:  </p>
        <p><a>17.108</a>  τοιγὰρ ἐγώ τοι, μῆτερ, ἀληθείην καταλέξω.  </p>
        <p><a>17.109</a>  ᾠχόμεθ᾽ ἔς τε Πύλον καὶ Νέστορα, ποιμένα λαῶν:  </p>
        <p><a>17.110</a>  δεξάμενος δέ με κεῖνος ἐν ὑψηλοῖσι δόμοισιν  </p>
        <p><a>17.111</a>  ἐνδυκέως ἐφίλει, ὡς εἴ τε πατὴρ ἑὸν υἱὸν  </p>
        <p><a>17.112</a>  ἐλθόντα χρόνιον νέον ἄλλοθεν: ὣς ἐμὲ κεῖνος  </p>
        <p><a>17.113</a>  ἐνδυκέως ἐκόμιζε σὺν υἱάσι κυδαλίμοισιν.  </p>
        <p><a>17.114</a>  αὐτὰρ Ὀδυσσῆος ταλασίφρονος οὔ ποτ᾽ ἔφασκεν,  </p>
        <p><a>17.115</a>  ζωοῦ οὐδὲ θανόντος, ἐπιχθονίων τευ ἀκοῦσαι:  </p>
        <p><a>17.116</a>  ἀλλά μ᾽ ἐς Ἀτρεΐδην, δουρικλειτὸν Μενέλαον,  </p>
        <p><a>17.117</a>  ἵπποισι προὔπεμψε καὶ ἅρμασι κολλητοῖσιν.  </p>
        <p><a>17.118</a>  ἔνθ᾽ ἴδον Ἀργείην Ἑλένην, ἧς εἵνεκα πολλὰ  </p>
        <p><a>17.119</a>  Ἀργεῖοι Τρῶές τε θεῶν ἰότητι μόγησαν.  </p>
        <p><a>17.120</a>  εἴρετο δ᾽ αὐτίκ᾽ ἔπειτα βοὴν ἀγαθὸς Μενέλαος  </p>
        <p><a>17.121</a>  ὅττευ χρηΐζων ἱκόμην Λακεδαίμονα δῖαν:  </p>
        <p><a>17.122</a>  αὐτὰρ ἐγὼ τῷ πᾶσαν ἀληθείην κατέλεξα:  </p>
        <p><a>17.123</a>  καὶ τότε δή με ἔπεσσιν ἀμειβόμενος προσέειπεν:  </p>
        <p><a>17.124</a>  ὢ πόποι, ἦ μάλα δὴ κρατερόφρονος ἀνδρὸς ἐν εὐνῇ  </p>
        <p><a>17.125</a>  ἤθελον εὐνηθῆναι, ἀνάλκιδες αὐτοὶ ἐόντες.  </p>
        <p><a>17.126</a>  ὡς δ᾽ ὁπότ᾽ ἐν ξυλόχῳ ἔλαφος κρατεροῖο λέοντος  </p>
        <p><a>17.127</a>  νεβροὺς κοιμήσασα νεηγενέας γαλαθηνοὺς  </p>
        <p><a>17.128</a>  κνημοὺς ἐξερέῃσι καὶ ἄγκεα ποιήεντα  </p>
        <p><a>17.129</a>  βοσκομένη, ὁ δ᾽ ἔπειτα ἑὴν εἰσήλυθεν εὐνήν,  </p>
        <p><a>17.130</a>  ἀμφοτέροισι δὲ τοῖσιν ἀεικέα πότμον ἐφῆκεν,  </p>
        <p><a>17.131</a>  ὣς Ὀδυσεὺς κείνοισιν ἀεικέα πότμον ἐφήσει.  </p>
        <p><a>17.132</a>  αἲ γάρ, Ζεῦ τε πάτερ καὶ Ἀθηναίη καὶ Ἄπολλον,  </p>
        <p><a>17.133</a>  τοῖος ἐὼν οἷός ποτ᾽ ἐϋκτιμένῃ ἐνὶ Λέσβῳ  </p>
        <p><a>17.134</a>  ἐξ ἔριδος Φιλομηλεΐδῃ ἐπάλαισεν ἀναστάς,  </p>
        <p><a>17.135</a>  κὰδ δ᾽ ἔβαλε κρατερῶς, κεχάροντο δὲ πάντες Ἀχαιοί,  </p>
        <p><a>17.136</a>  τοῖος ἐὼν μνηστῆρσιν ὁμιλήσειεν Ὀδυσσεύς:  </p>
        <p><a>17.137</a>  πάντες κ᾽ ὠκύμοροί τε γενοίατο πικρόγαμοί τε.  </p>
        <p><a>17.138</a>  ταῦτα δ᾽ ἅ μ᾽ εἰρωτᾷς καὶ λίσσεαι, οὐκ ἂν ἐγώ γε  </p>
        <p><a>17.139</a>  ἄλλα παρὲξ εἴποιμι παρακλιδὸν οὐδ᾽ ἀπατήσω,  </p>
        <p><a>17.140</a>  ἀλλὰ τὰ μέν μοι ἔειπε γέρων ἅλιος νημερτής,  </p>
        <p><a>17.141</a>  τῶν οὐδέν τοι ἐγὼ κρύψω ἔπος οὐδ᾽ ἐπικεύσω.  </p>
        <p><a>17.142</a>  φῆ μιν ὅ γ᾽ ἐν νήσῳ ἰδέειν κρατέρ᾽ ἄλγε᾽ ἔχοντα,  </p>
        <p><a>17.143</a>  νύμφης ἐν μεγάροισι Καλυψοῦς, ἥ μιν ἀνάγκῃ  </p>
        <p><a>17.144</a>  ἴσχει: ὁ δ᾽ οὐ δύναται ἣν πατρίδα γαῖαν ἱκέσθαι.  </p>
        <p><a>17.145</a>  οὐ γάρ οἱ πάρα νῆες ἐπήρετμοι καὶ ἑταῖροι,  </p>
        <p><a>17.146</a>  οἵ κέν μιν πέμποιεν ἐπ᾽ εὐρέα νῶτα θαλάσσης  </p>
        <p><a>17.147</a>  ὣς ἔφατ᾽ Ἀτρεΐδης, δουρικλειτὸς Μενέλαος.  </p>
        <p><a>17.148</a>  ταῦτα τελευτήσας νεόμην: ἔδοσαν δέ μοι οὖρον  </p>
        <p><a>17.149</a>  ἀθάνατοι, τοί μ᾽ ὦκα φίλην ἐς πατρίδ᾽ ἔπεμψαν.  </p>
        <p><a>17.150</a>  ὣς φάτο, τῇ δ᾽ ἄρα θυμὸν ἐνὶ στήθεσσιν ὄρινε.  </p>
        <p><a>17.151</a>  τοῖσι δὲ καὶ μετέειπε Θεοκλύμενος θεοειδής:  </p>
        <p><a>17.152</a>  ὦ γύναι αἰδοίη Λαερτιάδεω Ὀδυσῆος,  </p>
        <p><a>17.153</a>  ἦ τοι ὅ γ᾽ οὐ σάφα οἶδεν, ἐμεῖο δὲ σύνθεο μῦθον:  </p>
        <p><a>17.154</a>  ἀτρεκέως γάρ σοι μαντεύσομαι οὐδ᾽ ἐπικεύσω:  </p>
        <p><a>17.155</a>  ἴστω νῦν Ζεὺς πρῶτα θεῶν, ξενίη τε τράπεζα  </p>
        <p><a>17.156</a>  ἱστίη τ᾽ Ὀδυσῆος ἀμύμονος, ἣν ἀφικάνω,  </p>
        <p><a>17.157</a>  ὡς ἦ τοι Ὀδυσεὺς ἤδη ἐν πατρίδι γαίῃ,  </p>
        <p><a>17.158</a>  ἥμενος ἢ ἕρπων, τάδε πευθόμενος κακὰ ἔργα,  </p>
        <p><a>17.159</a>  ἔστιν, ἀτὰρ μνηστῆρσι κακὸν πάντεσσι φυτεύει:  </p>
        <p><a>17.160</a>  τοῖον ἐγὼν οἰωνὸν ἐϋσσέλμου ἐπὶ νηὸς  </p>
        <p><a>17.161</a>  ἥμενος ἐφρασάμην καὶ Τηλεμάχῳ ἐγεγώνευν.  </p>
        <p><a>17.162</a>  τὸν δ᾽ αὖτε προσέειπε περίφρων Πηνελόπεια:  </p>
        <p><a>17.163</a>  αἲ γὰρ τοῦτο, ξεῖνε, ἔπος τετελεσμένον εἴη:  </p>
        <p><a>17.164</a>  τῷ κε τάχα γνοίης φιλότητά τε πολλά τε δῶρα  </p>
        <p><a>17.165</a>  ἐξ ἐμεῦ, ὡς ἄν τίς σε συναντόμενος μακαρίζοι.  </p>
        <p><a>17.166</a>  ὣς οἱ μὲν τοιαῦτα πρὸς ἀλλήλους ἀγόρευον,  </p>
        <p><a>17.167</a>  μνηστῆρες δὲ πάροιθεν Ὀδυσσῆος μεγάροιο  </p>
        <p><a>17.168</a>  δίσκοισιν τέρποντο καὶ αἰγανέῃσιν ἱέντες,  </p>
        <p><a>17.169</a>  ἐν τυκτῷ δαπέδῳ, ὅθι περ πάρος ὕβριν ἔχοντες.  </p>
        <p><a>17.170</a>  ἀλλ᾽ ὅτε δὴ δείπνηστος ἔην καὶ ἐπήλυθε μῆλα  </p>
        <p><a>17.171</a>  πάντοθεν ἐξ ἀγρῶν, οἱ δ᾽ ἤγαγον οἳ τὸ πάρος περ,  </p>
        <p><a>17.172</a>  καὶ τότε δή σφιν ἔειπε Μέδων: ὃς γάρ ῥα μάλιστα  </p>
        <p><a>17.173</a>  ἥνδανε κηρύκων, καὶ σφιν παρεγίγνετο δαιτί:  </p>
        <p><a>17.174</a>  κοῦροι, ἐπεὶ δὴ πάντες ἐτέρφθητε φρέν᾽ ἀέθλοις,  </p>
        <p><a>17.175</a>  ἔρχεσθε πρὸς δώμαθ᾽, ἵν᾽ ἐντυνώμεθα δαῖτα:  </p>
        <p><a>17.176</a>  οὐ μὲν γάρ τι χέρειον ἐν ὥρῃ δεῖπνον ἑλέσθαι.  </p>
        <p><a>17.177</a>  ὣς ἔφαθ᾽, οἱ δ᾽ ἀνστάντες ἔβαν πείθοντό τε μύθῳ.  </p>
        <p><a>17.178</a>  αὐτὰρ ἐπεί ῥ᾽ ἵκοντο δόμους εὖ ναιετάοντας,  </p>
        <p><a>17.179</a>  χλαίνας μὲν κατέθεντο κατὰ κλισμούς τε θρόνους τε,  </p>
        <p><a>17.180</a>  οἱ δ᾽ ἱέρευον ὄϊς μεγάλους καὶ πίονας αἶγας,  </p>
        <p><a>17.181</a>  ἵρευον δὲ σύας σιάλους καὶ βοῦν ἀγελαίην,  </p>
        <p><a>17.182</a>  δαῖτ᾽ ἐντυνόμενοι. τοὶ δ᾽ ἐξ ἀγροῖο πόλινδε  </p>
        <p><a>17.183</a>  ὠτρύνοντ᾽ Ὀδυσεύς τ᾽ ἰέναι καὶ δῖος ὑφορβός.  </p>
        <p><a>17.184</a>  τοῖσι δὲ μύθων ἦρχε συβώτης, ὄρχαμος ἀνδρῶν:  </p>
        <p><a>17.185</a>  ξεῖν᾽, ἐπεὶ ἂρ δὴ ἔπειτα πόλινδ᾽ ἰέναι μενεαίνεις  </p>
        <p><a>17.186</a>  σήμερον, ὡς ἐπέτελλεν ἄναξ ἐμός—ἦ σ᾽ ἂν ἐγώ γε  </p>
        <p><a>17.187</a>  αὐτοῦ βουλοίμην σταθμῶν ῥυτῆρα λιπέσθαι:  </p>
        <p><a>17.188</a>  ἀλλὰ τὸν αἰδέομαι καὶ δείδια, μή μοι ὀπίσσω  </p>
        <p><a>17.189</a>  νεικείῃ: χαλεπαὶ δέ τ᾽ ἀνάκτων εἰσὶν ὁμοκλαί—  </p>
        <p><a>17.190</a>  ἀλλ᾽ ἄγε νῦν ἴομεν: δὴ γὰρ μέμβλωκε μάλιστα  </p>
        <p><a>17.191</a>  ἦμαρ, ἀτὰρ τάχα τοι ποτὶ ἕσπερα ῥίγιον ἔσται.  </p>
        <p><a>17.192</a>  τὸν δ᾽ ἀπαμειβόμενος προσέφη πολύμητις Ὀδυσσεύς:  </p>
        <p><a>17.193</a>  γιγνώσκω, φρονέω: τά γε δὴ νοέοντι κελεύεις.  </p>
        <p><a>17.194</a>  ἀλλ᾽ ἴομεν, σὺ δ᾽ ἔπειτα διαμπερὲς ἡγεμόνευε.  </p>
        <p><a>17.195</a>  δὸς δέ μοι, εἴ ποθί τοι ῥόπαλον τετμημένον ἐστίν,  </p>
        <p><a>17.196</a>  σκηρίπτεσθ᾽, ἐπεὶ ἦ φατ᾽ ἀρισφαλέ᾽ ἔμμεναι οὐδόν.  </p>
        <p><a>17.197</a>  ἦ ῥα καὶ ἀμφ᾽ ὤμοισιν ἀεικέα βάλλετο πήρην,  </p>
        <p><a>17.198</a>  πυκνὰ ῥωγαλέην: ἐν δὲ στρόφος ἦεν ἀορτήρ:  </p>
        <p><a>17.199</a>  Εὔμαιος δ᾽ ἄρα οἱ σκῆπτρον θυμαρὲς ἔδωκε.  </p>
        <p><a>17.200</a>  τὼ βήτην, σταθμὸν δὲ κύνες καὶ βώτορες ἄνδρες  </p>
        <p><a>17.201</a>  ῥύατ᾽ ὄπισθε μένοντες: ὁ δ᾽ ἐς πόλιν ἦγεν ἄνακτα  </p>
        <p><a>17.202</a>  πτωχῷ λευγαλέῳ ἐναλίγκιον ἠδὲ γέροντι,  </p>
        <p><a>17.203</a>  σκηπτόμενον: τὰ δὲ λυγρὰ περὶ χροῒ εἵματα ἕστο.  </p>
        <p><a>17.204</a>  ἀλλ᾽ ὅτε δὴ στείχοντες ὁδὸν κάτα παιπαλόεσσαν  </p>
        <p><a>17.205</a>  ἄστεος ἐγγὺς ἔσαν καὶ ἐπὶ κρήνην ἀφίκοντο  </p>
        <p><a>17.206</a>  τυκτὴν καλλίροον, ὅθεν ὑδρεύοντο πολῖται,  </p>
        <p><a>17.207</a>  τὴν ποίησ᾽ Ἴθακος καὶ Νήριτος ἠδὲ Πολύκτωρ:  </p>
        <p><a>17.208</a>  ἀμφὶ δ᾽ ἄρ᾽ αἰγείρων ὑδατοτρεφέων ἦν ἄλσος,  </p>
        <p><a>17.209</a>  πάντοσε κυκλοτερές, κατὰ δὲ ψυχρὸν ῥέεν ὕδωρ  </p>
        <p><a>17.210</a>  ὑψόθεν ἐκ πέτρης: βωμὸς δ᾽ ἐφύπερθε τέτυκτο  </p>
        <p><a>17.211</a>  νυμφάων, ὅθι πάντες ἐπιρρέζεσκον ὁδῖται:  </p>
        <p><a>17.212</a>  ἔνθα σφέας ἐκίχαν᾽ υἱὸς Δολίοιο Μελανθεὺς  </p>
        <p><a>17.213</a>  αἶγας ἄγων, αἳ πᾶσι μετέπρεπον αἰπολίοισι,  </p>
        <p><a>17.214</a>  δεῖπνον μνηστήρεσσι: δύω δ᾽ ἅμ᾽ ἕποντο νομῆες.  </p>
        <p><a>17.215</a>  τοὺς δὲ ἰδὼν νείκεσσεν ἔπος τ᾽ ἔφατ᾽ ἔκ τ᾽ ὀνόμαζεν,  </p>
        <p><a>17.216</a>  ἔκπαγλον καὶ ἀεικές: ὄρινε δὲ κῆρ Ὀδυσῆος:  </p>
        <p><a>17.217</a>  νῦν μὲν δὴ μάλα πάγχυ κακὸς κακὸν ἡγηλάζει,  </p>
        <p><a>17.218</a>  ὡς αἰεὶ τὸν ὁμοῖον ἄγει θεὸς ὡς τὸν ὁμοῖν.  </p>
        <p><a>17.219</a>  πῇ δὴ τόνδε μολοβρὸν ἄγεις, ἀμέγαρτε συβῶτα,  </p>
        <p><a>17.220</a>  πτωχὸν ἀνιηρόν δαιτῶν ἀπολυμαντῆρα;  </p>
        <p><a>17.221</a>  ὃς πολλῇς φλιῇσι παραστὰς θλίψεται ὤμους,  </p>
        <p><a>17.222</a>  αἰτίζων ἀκόλους, οὐκ ἄορας οὐδὲ λέβητας:  </p>
        <p><a>17.223</a>  τόν κ᾽ εἴ μοι δοίης σταθμῶν ῥυτῆρα γενέσθαι  </p>
        <p><a>17.224</a>  σηκοκόρον τ᾽ ἔμεναι θαλλόν τ᾽ ἐρίφοισι φορῆναι,  </p>
        <p><a>17.225</a>  καί κεν ὀρὸν πίνων μεγάλην ἐπιγουνίδα θεῖτο.  </p>
        <p><a>17.226</a>  ἀλλ᾽ ἐπεὶ οὖν δὴ ἔργα κάκ᾽ ἔμμαθεν, οὐκ ἐθελήσει  </p>
        <p><a>17.227</a>  ἔργον ἐποίχεσθαι, ἀλλὰ πτώσσων κατὰ δῆμον  </p>
        <p><a>17.228</a>  βούλεται αἰτίζων βόσκειν ἣν γαστέρ᾽ ἄναλτον.  </p>
        <p><a>17.229</a>  ἀλλ᾽ ἔκ τοι ἐρέω, τὸ δὲ καὶ τετελεσμένον ἔσται:  </p>
        <p><a>17.230</a>  αἴ κ᾽ ἔλθῃ πρὸς δώματ᾽ Ὀδυσσῆος θείοιο,  </p>
        <p><a>17.231</a>  πολλά οἱ ἀμφὶ κάρη σφέλα ἀνδρῶν ἐκ παλαμάων  </p>
        <p><a>17.232</a>  πλευραὶ ἀποτρίψουσι δόμον κάτα βαλλομένοιο.  </p>
        <p><a>17.233</a>  ὣς φάτο, καὶ παριὼν λὰξ ἔνθορεν ἀφραδίῃσιν  </p>
        <p><a>17.234</a>  ἰσχίῳ: οὐδέ μιν ἐκτὸς ἀταρπιτοῦ ἐστυφέλιξεν,  </p>
        <p><a>17.235</a>  ἀλλ᾽ ἔμεν᾽ ἀσφαλέως: ὁ δὲ μερμήριξεν Ὀδυσσεὺς  </p>
        <p><a>17.236</a>  ἠὲ μεταΐξας ῥοπάλῳ ἐκ θυμὸν ἕλοιτο,  </p>
        <p><a>17.237</a>  ἦ πρὸς γῆν ἐλάσειε κάρη ἀμφουδὶς ἀείρας.  </p>
        <p><a>17.238</a>  ἀλλ᾽ ἐπετόλμησε, φρεσὶ δ᾽ ἔσχετο: τὸν δὲ συβώτης  </p>
        <p><a>17.239</a>  νείκεσ᾽ ἐσάντα ἰδών, μέγα δ᾽ εὔξατο χεῖρας ἀνασχών:  </p>
        <p><a>17.240</a>  νύμφαι κρηναῖαι, κοῦραι Διός, εἴ ποτ᾽ Ὀδυσσεὺς  </p>
        <p><a>17.241</a>  ὔμμ᾽ ἐπὶ μηρί᾽ ἔκηε, καλύψας πίονι δημῷ,  </p>
        <p><a>17.242</a>  ἀρνῶν ἠδ᾽ ἐρίφων, τόδε μοι κρηήνατ᾽ ἐέλδωρ,  </p>
        <p><a>17.243</a>  ὡς ἔλθοι μὲν κεῖνος ἀνήρ, ἀγάγοι δέ ἑ δαίμων:  </p>
        <p><a>17.244</a>  τῷ κέ τοι ἀγλαΐας γε διασκεδάσειεν ἁπάσας,  </p>
        <p><a>17.245</a>  τὰς νῦν ὑβρίζων φορέεις, ἀλαλήμενος αἰεὶ  </p>
        <p><a>17.246</a>  ἄστυ κάτ᾽: αὐτὰρ μῆλα κακοὶ φθείρουσι νομῆες.  </p>
        <p><a>17.247</a>  τὸν δ᾽ αὖτε προσέειπε Μελάνθιος, αἰπόλος αἰγῶν:  </p>
        <p><a>17.248</a>  ὢ πόποι, οἶον ἔειπε κύων ὀλοφώϊα εἰδώς,  </p>
        <p><a>17.249</a>  τόν ποτ᾽ ἐγὼν ἐπὶ νηὸς ἐϋσσέλμοιο μελαίνης  </p>
        <p><a>17.250</a>  ἄξω τῆλ᾽ Ἰθάκης, ἵνα μοι βίοτον πολὺν ἄλφοι.  </p>
        <p><a>17.251</a>  αἲ γὰρ Τηλέμαχον βάλοι ἀργυρότοξος Ἀπόλλων  </p>
        <p><a>17.252</a>  σήμερον ἐν μεγάροις, ἢ ὑπὸ μνηστῆρσι δαμείη,  </p>
        <p><a>17.253</a>  ὡς Ὀδυσῆΐ γε τηλοῦ ἀπώλετο νόστιμον ἦμαρ.  </p>
        <p><a>17.254</a>  ὣς εἰπὼν τοὺς μὲν λίπεν αὐτοῦ ἦκα κιόντας,  </p>
        <p><a>17.255</a>  αὐτὰρ ὁ βῆ, μάλα δ᾽ ὦκα δόμους ἵκανεν ἄνακτος.  </p>
        <p><a>17.256</a>  αὐτίκα δ᾽ εἴσω ἴεν, μετὰ δὲ μνηστῆρσι καθῖζεν,  </p>
        <p><a>17.257</a>  ἀντίον Εὐρυμάχου: τὸν γὰρ φιλέεσκε μάλιστα.  </p>
        <p><a>17.258</a>  τῷ πάρα μὲν κρειῶν μοῖραν θέσαν οἳ πονέοντο,  </p>
        <p><a>17.259</a>  σῖτον δ᾽ αἰδοίη ταμίη παρέθηκε φέρουσα  </p>
        <p><a>17.260</a>  ἔδμεναι.  ἀγχίμολον δ᾽ Ὀδυσεὺς καὶ δῖος ὑφορβὸς  </p>
        <p><a>17.261</a>  στήτην ἐρχομένω, περὶ δέ σφεας ἤλυθ᾽ ἰωὴ  </p>
        <p><a>17.262</a>  φόρμιγγος γλαφυρῆς: ἀνὰ γάρ σφισι βάλλετ᾽ ἀείδειν  </p>
        <p><a>17.263</a>  Φήμιος: αὐτὰρ ὁ χειρὸς ἑλὼν προσέειπε συβώτην:  </p>
        <p><a>17.264</a>  Εὔμαι᾽, ἦ μάλα δὴ τάδε δώματα κάλ᾽ Ὀδυσῆος,  </p>
        <p><a>17.265</a>  ῥεῖα δ᾽ ἀρίγνωτ᾽ ἐστὶ καὶ ἐν πολλοῖσιν ἰδέσθαι.  </p>
        <p><a>17.266</a>  ἐξ ἑτέρων ἕτερ᾽ ἐστίν, ἐπήσκηται δέ οἱ αὐλὴ  </p>
        <p><a>17.267</a>  τοίχῳ καὶ θριγκοῖσι, θύραι δ᾽ εὐερκέες εἰσὶ  </p>
        <p><a>17.268</a>  δικλίδες: οὐκ ἄν τίς μιν ἀνὴρ ὑπεροπλίσσαιτο.  </p>
        <p><a>17.269</a>  γιγνώσκω δ᾽ ὅτι πολλοὶ ἐν αὐτῷ δαῖτα τίθενται  </p>
        <p><a>17.270</a>  ἄνδρες, ἐπεὶ κνίση μὲν ἀνήνοθεν, ἐν δέ τε φόρμιγξ  </p>
        <p><a>17.271</a>  ἠπύει, ἣν ἄρα δαιτὶ θεοὶ ποίησαν ἑταίρην.  </p>
        <p><a>17.272</a>  τὸν δ᾽ ἀπαμειβόμενος προσέφης, Εὔμαιε συβῶτα:  </p>
        <p><a>17.273</a>  ῥεῖ᾽ ἔγνως, ἐπεὶ οὐδὲ τά τ᾽ ἄλλα πέρ ἐσσ᾽ ἀνοήμων.  </p>
        <p><a>17.274</a>  ἀλλ᾽ ἄγε δὴ φραζώμεθ᾽ ὅπως ἔσται τάδε ἔργα.  </p>
        <p><a>17.275</a>  ἠὲ σὺ πρῶτος ἔσελθε δόμους εὖ ναιετάοντας,  </p>
        <p><a>17.276</a>  δύσεο δὲ μνηστῆρας, ἐγὼ δ᾽ ὑπολείψομαι αὐτοῦ:  </p>
        <p><a>17.277</a>  εἰ δ᾽ ἐθέλεις, ἐπίμεινον, ἐγὼ δ᾽ εἶμι προπάροιθε:  </p>
        <p><a>17.278</a>  μηδὲ σὺ δηθύνειν, μή τίς σ᾽ ἔκτοσθε νοήσας  </p>
        <p><a>17.279</a>  ἢ βάλῃ ἢ ἐλάσῃ: τὰ δέ σε φράζεσθαι ἄνωγα.  </p>
        <p><a>17.280</a>  τὸν δ᾽ ἠμείβετ᾽ ἔπειτα πολύτλας δῖος Ὀδυσσεύς:  </p>
        <p><a>17.281</a>  γιγνώσκω, φρονέω: τά γε δὴ νοέοντι κελεύεις.  </p>
        <p><a>17.282</a>  ἀλλ᾽ ἔρχευ προπάροιθεν, ἐγὼ δ᾽ ὑπολείψομαι αὐτοῦ.  </p>
        <p><a>17.283</a>  οὐ γάρ τι πληγέων ἀδαήμων οὐδὲ βολάων:  </p>
        <p><a>17.284</a>  τολμήεις μοι θυμός, ἐπεὶ κακὰ πολλὰ πέπονθα  </p>
        <p><a>17.285</a>  κύμασι καὶ πολέμῳ: μετὰ καὶ τόδε τοῖσι γενέσθω:  </p>
        <p><a>17.286</a>  γαστέρα δ᾽ οὔ πως ἔστιν ἀποκρύψαι μεμαυῖαν,  </p>
        <p><a>17.287</a>  οὐλομένην, ἣ πολλὰ κάκ᾽ ἀνθρώποισι δίδωσι,  </p>
        <p><a>17.288</a>  τῆς ἕνεκεν καὶ νῆες ἐΰζυγοι ὁπλίζονται  </p>
        <p><a>17.289</a>  πόντον ἐπ᾽ ἀτρύγετον, κακὰ δυσμενέεσσι φέρουσαι.  </p>
        <p><a>17.290</a>  ὣς οἱ μὲν τοιαῦτα πρὸς ἀλλήλους ἀγόρευον:  </p>
        <p><a>17.291</a>  ἂν δὲ κύων κεφαλήν τε καὶ οὔατα κείμενος ἔσχεν,  </p>
        <p><a>17.292</a>  Ἄργος, Ὀδυσσῆος ταλασίφρονος, ὅν ῥά ποτ᾽ αὐτὸς  </p>
        <p><a>17.293</a>  θρέψε μέν, οὐδ᾽ ἀπόνητο, πάρος δ᾽ εἰς Ἴλιον ἱρὴν  </p>
        <p><a>17.294</a>  ᾤχετο. τὸν δὲ πάροιθεν ἀγίνεσκον νέοι ἄνδρες  </p>
        <p><a>17.295</a>  αἶγας ἐπ᾽ ἀγροτέρας ἠδὲ πρόκας ἠδὲ λαγωούς:  </p>
        <p><a>17.296</a>  δὴ τότε κεῖτ᾽ ἀπόθεστος ἀποιχομένοιο ἄνακτος,  </p>
        <p><a>17.297</a>  ἐν πολλῇ κόπρῳ, ἥ οἱ προπάροιθε θυράων  </p>
        <p><a>17.298</a>  ἡμιόνων τε βοῶν τε ἅλις κέχυτ᾽, ὄφρ᾽ ἂν ἄγοιεν  </p>
        <p><a>17.299</a>  δμῶες Ὀδυσσῆος τέμενος μέγα κοπρήσοντες:  </p>
        <p><a>17.300</a>  ἔνθα κύων κεῖτ᾽ Ἄργος, ἐνίπλειος κυνοραιστέων.  </p>
        <p><a>17.301</a>  δὴ τότε γ᾽, ὡς ἐνόησεν Ὀδυσσέα ἐγγὺς ἐόντα,  </p>
        <p><a>17.302</a>  οὐρῇ μέν ῥ᾽ ὅ γ᾽ ἔσηνε καὶ οὔατα κάββαλεν ἄμφω,  </p>
        <p><a>17.303</a>  ἆσσον δ᾽ οὐκέτ᾽ ἔπειτα δυνήσατο οἷο ἄνακτος  </p>
        <p><a>17.304</a>  ἐλθέμεν: αὐτὰρ ὁ νόσφιν ἰδὼν ἀπομόρξατο δάκρυ,  </p>
        <p><a>17.305</a>  ῥεῖα λαθὼν Εὔμαιον, ἄφαρ δ᾽ ἐρεείνετο μύθῳ:  </p>
        <p><a>17.306</a>  Εὔμαι᾽, ἦ μάλα θαῦμα, κύων ὅδε κεῖτ᾽ ἐνὶ κόπρῳ.  </p>
        <p><a>17.307</a>  καλὸς μὲν δέμας ἐστίν, ἀτὰρ τόδε γ᾽ οὐ σάφα οἶδα,  </p>
        <p><a>17.308</a>  εἰ δὴ καὶ ταχὺς ἔσκε θέειν ἐπὶ εἴδεϊ τῷδε,  </p>
        <p><a>17.309</a>  ἦ αὔτως οἷοί τε τραπεζῆες κύνες ἀνδρῶν  </p>
        <p><a>17.310</a>  γίγνοντ᾽: ἀγλαΐης δ᾽ ἕνεκεν κομέουσιν ἄνακτες.  </p>
        <p><a>17.311</a>  τὸν δ᾽ ἀπαμειβόμενος προσέφης, Εὔμαιε συβῶτα:  </p>
        <p><a>17.312</a>  καὶ λίην ἀνδρός γε κύων ὅδε τῆλε θανόντος.  </p>
        <p><a>17.313</a>  εἰ τοιόσδ᾽ εἴη ἠμὲν δέμας ἠδὲ καὶ ἔργα,  </p>
        <p><a>17.314</a>  οἷόν μιν Τροίηνδε κιὼν κατέλειπεν Ὀδυσσεύς,  </p>
        <p><a>17.315</a>  αἶψά κε θηήσαιο ἰδὼν ταχυτῆτα καὶ ἀλκήν.  </p>
        <p><a>17.316</a>  οὐ μὲν γάρ τι φύγεσκε βαθείης βένθεσιν ὕλης  </p>
        <p><a>17.317</a>  κνώδαλον, ὅττι δίοιτο: καὶ ἴχνεσι γὰρ περιῄδη:  </p>
        <p><a>17.318</a>  νῦν δ᾽ ἔχεται κακότητι, ἄναξ δέ οἱ ἄλλοθι πάτρης  </p>
        <p><a>17.319</a>  ὤλετο, τὸν δὲ γυναῖκες ἀκηδέες οὐ κομέουσι.  </p>
        <p><a>17.320</a>  δμῶες δ᾽, εὖτ᾽ ἂν μηκέτ᾽ ἐπικρατέωσιν ἄνακτες,  </p>
        <p><a>17.321</a>  οὐκέτ᾽ ἔπειτ᾽ ἐθέλουσιν ἐναίσιμα ἐργάζεσθαι:  </p>
        <p><a>17.322</a>  ἥμισυ γάρ τ᾽ ἀρετῆς ἀποαίνυται εὐρύοπα Ζεὺς  </p>
        <p><a>17.323</a>  ἀνέρος, εὖτ᾽ ἄν μιν κατὰ δούλιον ἦμαρ ἕλῃσιν.  </p>
        <p><a>17.324</a>  ὣς εἰπὼν εἰσῆλθε δόμους εὖ ναιετάοντας,  </p>
        <p><a>17.325</a>  βῆ δ᾽ ἰθὺς μεγάροιο μετὰ μνηστῆρας ἀγαυούς.  </p>
        <p><a>17.326</a>  Ἄργον δ᾽ αὖ κατὰ μοῖρ᾽ ἔλαβεν μέλανος θανάτοιο,  </p>
        <p><a>17.327</a>  αὐτίκ᾽ ἰδόντ᾽ Ὀδυσῆα ἐεικοστῷ ἐνιαυτῷ.  </p>
        <p><a>17.328</a>  τὸν δὲ πολὺ πρῶτος ἴδε Τηλέμαχος θεοειδὴς  </p>
        <p><a>17.329</a>  ἐρχόμενον κατὰ δῶμα συβώτην, ὦκα δ᾽ ἔπειτα  </p>
        <p><a>17.330</a>  νεῦσ᾽ ἐπὶ οἷ καλέσας: ὁ δὲ παπτήνας ἕλε δίφρον  </p>
        <p><a>17.331</a>  κείμενον, ἔνθα τε δαιτρὸς ἐφίζεσκε κρέα πολλὰ  </p>
        <p><a>17.332</a>  δαιόμενος μνηστῆρσι δόμον κάτα δαινυμένοισι:  </p>
        <p><a>17.333</a>  τὸν κατέθηκε φέρων πρὸς Τηλεμάχοιο τράπεζαν  </p>
        <p><a>17.334</a>  ἀντίον, ἔνθα δ᾽ ἄρ᾽ αὐτὸς ἐφέζετο: τῷ δ᾽ ἄρα κῆρυξ  </p>
        <p><a>17.335</a>  μοῖραν ἑλὼν ἐτίθει κανέου τ᾽ ἐκ σῖτον ἀείρας.  </p>
        <p><a>17.336</a>  ἀγχίμολον δὲ μετ᾽ αὐτὸν ἐδύσετο δώματ᾽ Ὀδυσσεύς,  </p>
        <p><a>17.337</a>  πτωχῷ λευγαλέῳ ἐναλίγκιος ἠδὲ γέροντι,  </p>
        <p><a>17.338</a>  σκηπτόμενος: τὰ δὲ λυγρὰ περὶ χροΐ εἵματα ἕστο.  </p>
        <p><a>17.339</a>  ἷζε δ᾽ ἐπὶ μελίνου οὐδοῦ ἔντοσθε θυράων,  </p>
        <p><a>17.340</a>  κλινάμενος σταθμῷ κυπαρισσίνῳ, ὅν ποτε τέκτων  </p>
        <p><a>17.341</a>  ξέσσεν ἐπισταμένως καὶ ἐπὶ στάθμην ἴθυνεν.  </p>
        <p><a>17.342</a>  Τηλέμαχος δ᾽ ἐπὶ οἷ καλέσας προσέειπε συβώτην,  </p>
        <p><a>17.343</a>  ἄρτον τ᾽ οὖλον ἑλὼν περικαλλέος ἐκ κανέοιο  </p>
        <p><a>17.344</a>  καὶ κρέας, ὥς οἱ χεῖρες ἐχάνδανον ἀμφιβαλόντι:  </p>
        <p><a>17.345</a>  δὸς τῷ ξείνῳ ταῦτα φέρων αὐτόν τε κέλευε  </p>
        <p><a>17.346</a>  αἰτίζειν μάλα πάντας ἐποιχόμενον μνηστῆρας:  </p>
        <p><a>17.347</a>  αἰδὼς δ᾽ οὐκ ἀγαθὴ κεχρημένῳ ἀνδρὶ παρεῖναι.  </p>
        <p><a>17.348</a>  ὣς φάτο, βῆ δὲ συφορβός, ἐπεὶ τὸν μῦθον ἄκουσεν,  </p>
        <p><a>17.349</a>  ἀγχοῦ δ᾽ ἱστάμενος ἔπεα πτερόεντ᾽ ἀγόρευε:  </p>
        <p><a>17.350</a>  Τηλέμαχός τοι, ξεῖνε, διδοῖ τάδε, καί σε κελεύει  </p>
        <p><a>17.351</a>  αἰτίζειν μάλα πάντας ἐποιχόμενον μνηστῆρας:  </p>
        <p><a>17.352</a>  αἰδῶ δ᾽ οὐκ ἀγαθήν φησ᾽ ἔμμεναι ἀνδρὶ προΐκτῃ.  </p>
        <p><a>17.353</a>  τὸν δ᾽ ἀπαμειβόμενος προσέφη πολύμητις Ὀδυσσεύς:  </p>
        <p><a>17.354</a>  Ζεῦ ἄνα, Τηλέμαχόν μοι ἐν ἀνδράσιν ὄλβιον εἶναι,  </p>
        <p><a>17.355</a>  καί οἱ πάντα γένοιθ᾽ ὅσσα φρεσὶν ᾗσι μενοινᾷ.  </p>
        <p><a>17.356</a>  ἦ ῥα καὶ ἀμφοτέρῃσιν ἐδέξατο καὶ κατέθηκεν  </p>
        <p><a>17.357</a>  αὖθι ποδῶν προπάροιθεν, ἀεικελίης ἐπὶ πήρης,  </p>
        <p><a>17.358</a>  ἤσθιε δ᾽ ἧος ἀοιδὸς ἐνὶ μεγάροισιν ἄειδεν:  </p>
        <p><a>17.359</a>  εὖθ᾽ ὁ δεδειπνήκειν, ὁ δ᾽ ἐπαύετο θεῖος ἀοιδός.  </p>
        <p><a>17.360</a>  μνηστῆρες δ᾽ ὁμάδησαν ἀνὰ μέγαρ᾽.  αὐτὰρ Ἀθήνη,  </p>
        <p><a>17.361</a>  ἄγχι παρισταμένη Λαερτιάδην Ὀδυσῆα  </p>
        <p><a>17.362</a>  ὤτρυν᾽, ὡς ἂν πύρνα κατὰ μνηστῆρας ἀγείροι,  </p>
        <p><a>17.363</a>  γνοίη θ᾽ οἵ τινές εἰσιν ἐναίσιμοι οἵ τ᾽ ἀθέμιστοι:  </p>
        <p><a>17.364</a>  ἀλλ᾽ οὐδ᾽ ὥς τιν᾽ ἔμελλ᾽ ἀπαλεξήσειν κακότητος.  </p>
        <p><a>17.365</a>  βῆ δ᾽ ἴμεν αἰτήσων ἐνδέξια φῶτα ἕκαστον,  </p>
        <p><a>17.366</a>  πάντοσε χεῖρ᾽ ὀρέγων, ὡς εἰ πτωχὸς πάλαι εἴη.  </p>
        <p><a>17.367</a>  οἱ δ᾽ ἐλεαίροντες δίδοσαν, καὶ ἐθάμβεον αὐτόν,  </p>
        <p><a>17.368</a>  ἀλλήλους τ᾽ εἴροντο τίς εἴη καὶ πόθεν ἔλθοι.  </p>
        <p><a>17.369</a>  τοῖσι δὲ καὶ μετέειπε Μελάνθιος, αἰπόλος αἰγῶν:  </p>
        <p><a>17.370</a>  κέκλυτέ μευ, μνηστῆρες ἀγακλειτῆς βασιλείης,  </p>
        <p><a>17.371</a>  τοῦδε περὶ ξείνου: ἦ γάρ μιν πρόσθεν ὄπωπα.  </p>
        <p><a>17.372</a>  ἦ τοι μέν οἱ δεῦρο συβώτης ἡγεμόνευεν,  </p>
        <p><a>17.373</a>  αὐτὸν δ᾽ οὐ σάφα οἶδα, πόθεν γένος εὔχεται εἶναι.  </p>
        <p><a>17.374</a>  ὣς ἔφατ᾽, Ἀντίνοος δ᾽ ἔπεσιν νείκεσσε συβώτην:  </p>
        <p><a>17.375</a>  ὦ ἀρίγνωτε συβῶτα, τίη δὲ σὺ τόνδε πόλινδε  </p>
        <p><a>17.376</a>  ἤγαγες; ἦ οὐχ ἅλις ἧμιν ἀλήμονές εἰσι καὶ ἄλλοι,  </p>
        <p><a>17.377</a>  πτωχοὶ ἀνιηροί, δαιτῶν ἀπολυμαντῆρες;  </p>
        <p><a>17.378</a>  ἦ ὄνοσαι ὅτι τοι βίοτον κατέδουσιν ἄνακτος  </p>
        <p><a>17.379</a>  ἐνθάδ᾽ ἀγειρόμενοι, σὺ δὲ καὶ προτὶ τόνδ᾽ ἐκάλεσσας;  </p>
        <p><a>17.380</a>  τὸν δ᾽ ἀπαμειβόμενος προσέφης, Εὔμαιε συβῶτα:  </p>
        <p><a>17.381</a>  Ἀντίνο᾽, οὐ μὲν καλὰ καὶ ἐσθλὸς ἐὼν ἀγορεύεις:  </p>
        <p><a>17.382</a>  τίς γὰρ δὴ ξεῖνον καλεῖ ἄλλοθεν αὐτὸς ἐπελθὼν  </p>
        <p><a>17.383</a>  ἄλλον γ᾽, εἰ μὴ τῶν οἳ δημιοεργοὶ ἔασι,  </p>
        <p><a>17.384</a>  μάντιν ἢ ἰητῆρα κακῶν ἢ τέκτονα δούρων,  </p>
        <p><a>17.385</a>  ἢ καὶ θέσπιν ἀοιδόν, ὅ κεν τέρπῃσιν ἀείδων;  </p>
        <p><a>17.386</a>  οὗτοι γὰρ κλητοί γε βροτῶν ἐπ᾽ ἀπείρονα γαῖαν:  </p>
        <p><a>17.387</a>  πτωχὸν δ᾽ οὐκ ἄν τις καλέοι τρύξοντα ἓ αὐτόν.  </p>
        <p><a>17.388</a>  ἀλλ᾽ αἰεὶ χαλεπὸς περὶ πάντων εἶς μνηστήρων  </p>
        <p><a>17.389</a>  δμωσὶν Ὀδυσσῆος, πέρι δ᾽ αὖτ᾽ ἐμοί: αὐτὰρ ἐγώ γε  </p>
        <p><a>17.390</a>  οὐκ ἀλέγω, ἧός μοι ἐχέφρων Πηνελόπεια  </p>
        <p><a>17.391</a>  ζώει ἐνὶ μεγάροις καὶ Τηλέμαχος θεοειδής.  </p>
        <p><a>17.392</a>  τὸν δ᾽ αὖ Τηλέμαχος πεπνυμένος ἀντίον ηὔδα:  </p>
        <p><a>17.393</a>  σίγα, μή μοι τοῦτον ἀμείβεο πολλὰ ἔπεσσιν:  </p>
        <p><a>17.394</a>  Ἀντίνοος δ᾽ εἴωθε κακῶς ἐρεθιζέμεν αἰεὶ  </p>
        <p><a>17.395</a>  μύθοισιν χαλεποῖσιν, ἐποτρύνει δὲ καὶ ἄλλους.  </p>
        <p><a>17.396</a>  ἦ ῥα καὶ Ἀντίνοον ἔπεα πτερόεντα προσηύδα:  </p>
        <p><a>17.397</a>  Ἀντίνο᾽, ἦ μευ καλὰ πατὴρ ὣς κήδεαι υἷος,  </p>
        <p><a>17.398</a>  ὃς τὸν ξεῖνον ἄνωγας ἀπὸ μεγάροιο διέσθαι  </p>
        <p><a>17.399</a>  μύθῳ ἀναγκαίῳ: μὴ τοῦτο θεὸς τελέσειε.  </p>
        <p><a>17.400</a>  δός οἱ ἑλών: οὔ τοι φθονέω: κέλομαι γὰρ ἐγώ γε:  </p>
        <p><a>17.401</a>  μήτ᾽ οὖν μητέρ᾽ ἐμὴν ἅζευ τό γε μήτε τιν᾽ ἄλλον  </p>
        <p><a>17.402</a>  δμώων, οἳ κατὰ δώματ᾽ Ὀδυσσῆος θείοιο.  </p>
        <p><a>17.403</a>  ἀλλ᾽ οὔ τοι τοιοῦτον ἐνὶ στήθεσσι νόημα:  </p>
        <p><a>17.404</a>  αὐτὸς γὰρ φαγέμεν πολὺ βούλεαι ἢ δόμεν ἄλλῳ.  </p>
        <p><a>17.405</a>  τὸν δ᾽ αὖτ᾽ Ἀντίνοος ἀπαμειβόμενος προσέειπε:  </p>
        <p><a>17.406</a>  Τηλέμαχ᾽ ὑψαγόρη, μένος ἄσχετε, ποῖον ἔειπες.  </p>
        <p><a>17.407</a>  εἴ οἱ τόσσον ἅπαντες ὀρέξειαν μνηστῆρες,  </p>
        <p><a>17.408</a>  καί κέν μιν τρεῖς μῆνας ἀπόπροθεν οἶκος ἐρύκοι.  </p>
        <p><a>17.409</a>  ὣς ἄρ᾽ ἔφη, καὶ θρῆνυν ἑλὼν ὑπέφηνε τραπέζης  </p>
        <p><a>17.410</a>  κείμενον, ᾧ ῥ᾽ ἔπεχεν λιπαροὺς πόδας εἰλαπινάζων:  </p>
        <p><a>17.411</a>  οἱ δ᾽ ἄλλοι πάντες δίδοσαν, πλῆσαν δ᾽ ἄρα πήρην  </p>
        <p><a>17.412</a>  σίτου καὶ κρειῶν: τάχα δὴ καὶ ἔμελλεν Ὀδυσσεὺς  </p>
        <p><a>17.413</a>  αὖτις ἐπ᾽ οὐδὸν ἰὼν προικὸς γεύσεσθαι Ἀχαιῶν:  </p>
        <p><a>17.414</a>  στῆ δὲ παρ᾽ Ἀντίνοον, καί μιν πρὸς μῦθον ἔειπε:  </p>
        <p><a>17.415</a>  δός, φίλος: οὐ μέν μοι δοκέεις ὁ κάκιστος Ἀχαιῶν  </p>
        <p><a>17.416</a>  ἔμμεναι, ἀλλ᾽ ὤριστος, ἐπεὶ βασιλῆϊ ἔοικας.  </p>
        <p><a>17.417</a>  τῷ σε χρὴ δόμεναι καὶ λώϊον ἠέ περ ἄλλοι  </p>
        <p><a>17.418</a>  σίτου: ἐγὼ δέ κέ σε κλείω κατ᾽ ἀπείρονα γαῖαν.  </p>
        <p><a>17.419</a>  καὶ γὰρ ἐγώ ποτε οἶκον ἐν ἀνθρώποισιν ἔναιον  </p>
        <p><a>17.420</a>  ὄλβιος ἀφνειὸν καὶ πολλάκι δόσκον ἀλήτῃ,  </p>
        <p><a>17.421</a>  τοίῳ ὁποῖος ἔοι καὶ ὅτευ κεχρημένος ἔλθοι:  </p>
        <p><a>17.422</a>  ἦσαν δὲ δμῶες μάλα μυρίοι ἄλλα τε πολλὰ  </p>
        <p><a>17.423</a>  οἷσίν τ᾽ εὖ ζώουσι καὶ ἀφνειοὶ καλέονται.  </p>
        <p><a>17.424</a>  ἀλλὰ Ζεὺς ἀλάπαξε Κρονίων—ἤθελε γάρ που—  </p>
        <p><a>17.425</a>  ὅς μ᾽ ἅμα ληϊστῆρσι πολυπλάγκτοισιν ἀνῆκεν  </p>
        <p><a>17.426</a>  Αἴγυπτόνδ᾽ ἰέναι, δολιχὴν ὁδόν, ὄφρ᾽ ἀπολοίμην.  </p>
        <p><a>17.427</a>  στῆσα δ᾽ ἐν Αἰγύπτῳ ποταμῷ νέας ἀμφιελίσσας.  </p>
        <p><a>17.428</a>  ἔνθ᾽ ἦ τοι μὲν ἐγὼ κελόμην ἐρίηρας ἑταίρους  </p>
        <p><a>17.429</a>  αὐτοῦ πὰρ νήεσσι μένειν καὶ νῆας ἔρυσθαι,  </p>
        <p><a>17.430</a>  ὀπτῆρας δὲ κατὰ σκοπιὰς ὤτρυνα νέεσθαι.  </p>
        <p><a>17.431</a>  οἱ δ᾽ ὕβρει εἴξαντες, ἐπισπόμενοι μένεϊ σφῷ,  </p>
        <p><a>17.432</a>  αἶψα μάλ᾽ Αἰγυπτίων ἀνδρῶν περικαλλέας ἀγροὺς  </p>
        <p><a>17.433</a>  πόρθεον, ἐκ δὲ γυναῖκας ἄγον καὶ νήπια τέκνα,  </p>
        <p><a>17.434</a>  αὐτούς τ᾽ ἔκτεινον: τάχα δ᾽ ἐς πόλιν ἵκετ᾽ ἀϋτή.  </p>
        <p><a>17.435</a>  οἱ δὲ βοῆς ἀΐοντες ἅμ᾽ ἠοῖ φαινομένηφιν  </p>
        <p><a>17.436</a>  ἦλθον: πλῆτο δὲ πᾶν πεδίον πεζῶν τε καὶ ἵππων  </p>
        <p><a>17.437</a>  χαλκοῦ τε στεροπῆς: ἐν δὲ Ζεὺς τερπικέραυνος  </p>
        <p><a>17.438</a>  φύζαν ἐμοῖς ἑτάροισι κακὴν βάλεν, οὐδέ τις ἔτλη  </p>
        <p><a>17.439</a>  στῆναι ἐναντίβιον: περὶ γὰρ κακὰ πάντοθεν ἔστη.  </p>
        <p><a>17.440</a>  ἔνθ᾽ ἡμέων πολλοὺς μὲν ἀπέκτανον ὀξέϊ χαλκῷ,  </p>
        <p><a>17.441</a>  τοὺς δ᾽ ἄναγον ζωούς, σφίσιν ἐργάζεσθαι ἀνάγκῃ.  </p>
        <p><a>17.442</a>  αὐτὰρ ἔμ᾽ ἐς Κύπρον ξείνῳ δόσαν ἀντιάσαντι,  </p>
        <p><a>17.443</a>  Δμήτορι Ἰασίδῃ, ὃς Κύπρου ἶφι ἄνασσεν:  </p>
        <p><a>17.444</a>  ἔνθεν δὴ νῦν δεῦρο τόδ᾽ ἵκω πήματα πάσχων.  </p>
        <p><a>17.445</a>  τὸν δ᾽ αὖτ᾽ Ἀντίνοος ἀπαμείβετο φώνησέν τε:  </p>
        <p><a>17.446</a>  τίς δαίμων τόδε πῆμα προσήγαγε, δαιτὸς ἀνίην;  </p>
        <p><a>17.447</a>  στῆθ᾽ οὕτως ἐς μέσσον, ἐμῆς ἀπάνευθε τραπέζης,  </p>
        <p><a>17.448</a>  μὴ τάχα πικρὴν Αἴγυπτον καὶ Κύπρον ἵκηαι:  </p>
        <p><a>17.449</a>  ὥς τις θαρσαλέος καὶ ἀναιδής ἐσσι προΐκτης.  </p>
        <p><a>17.450</a>  ἑξείης πάντεσσι παρίστασαι: οἱ δὲ διδοῦσι  </p>
        <p><a>17.451</a>  μαψιδίως, ἐπεὶ οὔ τις ἐπίσχεσις οὐδ᾽ ἐλεητὺς  </p>
        <p><a>17.452</a>  ἀλλοτρίων χαρίσασθαι, ἐπεὶ πάρα πολλὰ ἑκάστῳ.  </p>
        <p><a>17.453</a>  τὸν δ᾽ ἀναχωρήσας προσέφη πολύμητις Ὀδυσσεύς:  </p>
        <p><a>17.454</a>  ὢ πόποι, οὐκ ἄρα σοί γ᾽ ἐπὶ εἴδεϊ καὶ φρένες ἦσαν:  </p>
        <p><a>17.455</a>  οὐ σύ γ᾽ ἂν ἐξ οἴκου σῷ ἐπιστάτῃ οὐδ᾽ ἅλα δοίης,  </p>
        <p><a>17.456</a>  ὃς νῦν ἀλλοτρίοισι παρήμενος οὔ τί μοι ἔτλης  </p>
        <p><a>17.457</a>  σίτου ἀποπροελὼν δόμεναι: τὰ δὲ πολλὰ πάρεστιν.  </p>
        <p><a>17.458</a>  ὣς ἔφατ᾽, Ἀντίνοος δ᾽ ἐχολώσατο κηρόθι μᾶλλον,  </p>
        <p><a>17.459</a>  καί μιν ὑπόδρα ἰδὼν ἔπεα πτερόεντα προσηύδα:  </p>
        <p><a>17.460</a>  νῦν δή σ᾽ οὐκέτι καλὰ διὲκ μεγάροιό γ᾽ ὀΐω  </p>
        <p><a>17.461</a>  ἂψ ἀναχωρήσειν, ὅτε δὴ καὶ ὀνείδεα βάζεις.  </p>
        <p><a>17.462</a>  ὣς ἄρ᾽ ἔφη, καὶ θρῆνυν ἑλὼν βάλε δεξιὸν ὦμον,  </p>
        <p><a>17.463</a>  πρυμνότατον κατὰ νῶτον: ὁ δ᾽ ἐστάθη ἠΰτε πέτρη  </p>
        <p><a>17.464</a>  ἔμπεδον, οὐδ᾽ ἄρα μιν σφῆλεν βέλος Ἀντινόοιο,  </p>
        <p><a>17.465</a>  ἀλλ᾽ ἀκέων κίνησε κάρη, κακὰ βυσσοδομεύων.  </p>
        <p><a>17.466</a>  ἂψ δ᾽ ὅ γ᾽ ἐπ᾽ οὐδὸν ἰὼν κατ᾽ ἄρ᾽ ἕζετο, κὰδ δ᾽ ἄρα πήρην  </p>
        <p><a>17.467</a>  θῆκεν ἐϋπλείην, μετὰ δὲ μνηστῆρσιν ἔειπε:  </p>
        <p><a>17.468</a>  κέκλυτέ μευ, μνηστῆρες ἀγακλειτῆς βασιλείης,  </p>
        <p><a>17.469</a>  ὄφρ᾽ εἴπω τά με θυμὸς ἐνὶ στήθεσσι κελεύει.  </p>
        <p><a>17.470</a>  οὐ μὰν οὔτ᾽ ἄχος ἐστὶ μετὰ φρεσὶν οὔτε τι πένθος,  </p>
        <p><a>17.471</a>  ὁππότ᾽ ἀνὴρ περὶ οἷσι μαχειόμενος κτεάτεσσι  </p>
        <p><a>17.472</a>  βλήεται, ἢ περὶ βουσὶν ἢ ἀργεννῇς ὀΐεσσιν:  </p>
        <p><a>17.473</a>  αὐτὰρ ἔμ᾽ Ἀντίνοος βάλε γαστέρος εἵνεκα λυγρῆς,  </p>
        <p><a>17.474</a>  οὐλομένης, ἣ πολλὰ κάκ᾽ ἀνθρώποισι δίδωσιν.  </p>
        <p><a>17.475</a>  ἀλλ᾽ εἴ που πτωχῶν γε θεοὶ καὶ Ἐρινύες εἰσίν,  </p>
        <p><a>17.476</a>  Ἀντίνοον πρὸ γάμοιο τέλος θανάτοιο κιχείη.  </p>
        <p><a>17.477</a>  τὸν δ᾽ αὖτ᾽ Ἀντίνοος προσέφη, Εὐπείθεος υἱός:  </p>
        <p><a>17.478</a>  ἔσθι᾽ ἕκηλος, ξεῖνε, καθήμενος, ἢ ἄπιθ᾽ ἄλλῃ,  </p>
        <p><a>17.479</a>  μή σε νέοι διὰ δώματ᾽ ἐρύσσωσ᾽, οἷ᾽ ἀγορεύεις,  </p>
        <p><a>17.480</a>  ἢ ποδὸς ἢ καὶ χειρός, ἀποδρύψωσι δὲ πάντα.  </p>
        <p><a>17.481</a>  ὣς ἔφαθ᾽, οἱ δ᾽ ἄρα πάντες ὑπερφιάλως νεμέσησαν:  </p>
        <p><a>17.482</a>  ὧδε δέ τις εἴπεσκε νέων ὑπερηνορεόντων:  </p>
        <p><a>17.483</a>  Ἀντίνο᾽, οὐ μὲν κάλ᾽ ἔβαλες δύστηνον ἀλήτην,  </p>
        <p><a>17.484</a>  οὐλόμεν᾽, εἰ δή πού τις ἐπουράνιος θεός ἐστιν.  </p>
        <p><a>17.485</a>  καί τε θεοὶ ξείνοισιν ἐοικότες ἀλλοδαποῖσι,  </p>
        <p><a>17.486</a>  παντοῖοι τελέθοντες, ἐπιστρωφῶσι πόληας,  </p>
        <p><a>17.487</a>  ἀνθρώπων ὕβριν τε καὶ εὐνομίην ἐφορῶντες.  </p>
        <p><a>17.488</a>  ὣς ἄρ᾽ ἔφαν μνηστῆρες, ὁ δ᾽ οὐκ ἐμπάζετο μύθων.  </p>
        <p><a>17.489</a>  Τηλέμαχος δ᾽ ἐν μὲν κραδίῃ μέγα πένθος ἄεξε  </p>
        <p><a>17.490</a>  βλημένου, οὐδ᾽ ἄρα δάκρυ χαμαὶ βάλεν ἐκ βλεφάροιϊν,  </p>
        <p><a>17.491</a>  ἀλλ᾽ ἀκέων κίνησε κάρη, κακὰ βυσσοδομεύων.  </p>
        <p><a>17.492</a>  τοῦ δ᾽ ὡς οὖν ἤκουσε περίφρων Πηνελόπεια  </p>
        <p><a>17.493</a>  βλημένου ἐν μεγάρῳ, μετ᾽ ἄρα δμῳῇσιν ἔειπεν:  </p>
        <p><a>17.494</a>  αἴθ᾽ οὕτως αὐτόν σε βάλοι κλυτότοξος Ἀπόλλων.  </p>
        <p><a>17.495</a>  τὴν δ᾽ αὖτ᾽ Εὐρυνόμη ταμίη πρὸς μῦθον ἔειπεν:  </p>
        <p><a>17.496</a>  εἰ γὰρ ἐπ᾽ ἀρῇσιν τέλος ἡμετέρῃσι γένοιτο:  </p>
        <p><a>17.497</a>  οὐκ ἄν τις τούτων γε ἐΰθρονον Ἠῶ ἵκοιτο.  </p>
        <p><a>17.498</a>  τὴν δ᾽ αὖτε προσέειπε περίφρων Πηνελόπεια:  </p>
        <p><a>17.499</a>  μαῖ᾽, ἐχθροὶ μὲν πάντες, ἐπεὶ κακὰ μηχανόωνται:  </p>
        <p><a>17.500</a>  Ἀντίνοος δὲ μάλιστα μελαίνῃ κηρὶ ἔοικε.  </p>
        <p><a>17.501</a>  ξεῖνός τις δύστηνος ἀλητεύει κατὰ δῶμα  </p>
        <p><a>17.502</a>  ἀνέρας αἰτίζων: ἀχρημοσύνη γὰρ ἀνώγει:  </p>
        <p><a>17.503</a>  ἔνθ᾽ ἄλλοι μὲν πάντες ἐνέπλησάν τ᾽ ἔδοσάν τε,  </p>
        <p><a>17.504</a>  οὗτος δὲ θρήνυι πρυμνὸν βάλε δεξιὸν ὦμον.  </p>
        <p><a>17.505</a>  ἡ μὲν ἄρ᾽ ὣς ἀγόρευε μετὰ δμῳῇσι γυναιξίν,  </p>
        <p><a>17.506</a>  ἡμένη ἐν θαλάμῳ: ὁ δ᾽ ἐδείπνεε δῖος Ὀδυσσεύς:  </p>
        <p><a>17.507</a>  ἡ δ᾽ ἐπὶ οἷ καλέσασα προσηύδα δῖον ὑφορβόν:  </p>
        <p><a>17.508</a>  ἔρχεο, δῖ᾽ Εὔμαιε, κιὼν τὸν ξεῖνον ἄνωχθι  </p>
        <p><a>17.509</a>  ἐλθέμεν, ὄφρα τί μιν προσπτύξομαι ἠδ᾽ ἐρέωμαι  </p>
        <p><a>17.510</a>  εἴ που Ὀδυσσῆος ταλασίφρονος ἠὲ πέπυσται  </p>
        <p><a>17.511</a>  ἢ ἴδεν ὀφθαλμοῖσι: πολυπλάγκτῳ γὰρ ἔοικε.  </p>
        <p><a>17.512</a>  τὴν δ᾽ ἀπαμειβόμενος προσέφης, Εὔμαιε συβῶτα  </p>
        <p><a>17.513</a>  εἰ γάρ τοι, βασίλεια, σιωπήσειαν Ἀχαιοί:  </p>
        <p><a>17.514</a>  οἷ᾽ ὅ γε μυθεῖται, θέλγοιτό κέ τοι φίλον ἦτορ.  </p>
        <p><a>17.515</a>  τρεῖς γὰρ δή μιν νύκτας ἔχον, τρία δ᾽ ἤματ᾽ ἔρυξα  </p>
        <p><a>17.516</a>  ἐν κλισίῃ: πρῶτον γὰρ ἔμ᾽ ἵκετο νηὸς ἀποδράς:  </p>
        <p><a>17.517</a>  ἀλλ᾽ οὔ πω κακότητα διήνυσεν ἣν ἀγορεύων.  </p>
        <p><a>17.518</a>  ὡς δ᾽ ὅτ᾽ ἀοιδὸν ἀνὴρ ποτιδέρκεται, ὅς τε θεῶν ἒξ  </p>
        <p><a>17.519</a>  ἀείδει δεδαὼς ἔπε᾽ ἱμερόεντα βροτοῖσι,  </p>
        <p><a>17.520</a>  τοῦ δ᾽ ἄμοτον μεμάασιν ἀκουέμεν, ὁππότ᾽ ἀείδῃ:  </p>
        <p><a>17.521</a>  ὣς ἐμὲ κεῖνος ἔθελγε παρήμενος ἐν μεγάροισι.  </p>
        <p><a>17.522</a>  φησὶ δ᾽ Ὀδυσσῆος ξεῖνος πατρώϊος εἶναι,  </p>
        <p><a>17.523</a>  Κρήτῃ ναιετάων, ὅθι Μίνωος γένος ἐστίν.  </p>
        <p><a>17.524</a>  ἔνθεν δὴ νῦν δεῦρο τόδ᾽ ἵκετο πήματα πάσχων,  </p>
        <p><a>17.525</a>  προπροκυλινδόμενος: στεῦται δ᾽ Ὀδυσῆος ἀκοῦσαι,  </p>
        <p><a>17.526</a>  ἀγχοῦ, Θεσπρωτῶν ἀνδρῶν ἐν πίονι δήμῳ,  </p>
        <p><a>17.527</a>  ζωοῦ: πολλὰ δ᾽ ἄγει κειμήλια ὅνδε δόμονδε.  </p>
        <p><a>17.528</a>  τὸν δ᾽ αὖτε προσέειπε περίφρων Πηνελόπεια:  </p>
        <p><a>17.529</a>  ἔρχεο, δεῦρο κάλεσσον, ἵν᾽ ἀντίον αὐτὸς ἐνίσπῃ.  </p>
        <p><a>17.530</a>  οὗτοι δ᾽ ἠὲ θύρῃσι καθήμενοι ἑψιαάσθων.  </p>
        <p><a>17.531</a>  ἢ αὐτοῦ κατὰ δώματ᾽, ἐπεί σφισι θυμὸς ἐΰφρων.  </p>
        <p><a>17.532</a>  αὐτῶν μὲν γὰρ κτήματ᾽ ἀκήρατα κεῖτ᾽ ἐνὶ οἴκῳ,  </p>
        <p><a>17.533</a>  σῖτος καὶ μέθυ ἡδύ: τὰ μὲν οἰκῆες ἔδουσιν,  </p>
        <p><a>17.534</a>  οἱ δ᾽ εἰς ἡμέτερον πωλεύμενοι ἤματα πάντα,  </p>
        <p><a>17.535</a>  βοῦς ἱερεύοντες καὶ ὄϊς καὶ πίονας αἶγας,  </p>
        <p><a>17.536</a>  εἰλαπινάζουσιν πίνουσί τε αἴθοπα οἶνον,  </p>
        <p><a>17.537</a>  μαψιδίως: τὰ δὲ πολλὰ κατάνεται. οὐ γὰρ ἔπ᾽ ἀνήρ,  </p>
        <p><a>17.538</a>  οἷος Ὀδυσσεὺς ἔσκεν, ἀρὴν ἀπὸ οἴκου ἀμῦναι.  </p>
        <p><a>17.539</a>  εἰ δ᾽ Ὀδυσεὺς ἔλθοι καὶ ἵκοιτ᾽ ἐς πατρίδα γαῖαν,  </p>
        <p><a>17.540</a>  αἶψά κε σὺν ᾧ παιδὶ βίας ἀποτίσεται ἀνδρῶν.  </p>
        <p><a>17.541</a>  ὣς φάτο, Τηλέμαχος δὲ μέγ᾽ ἔπταρεν, ἀμφὶ δὲ δῶμα  </p>
        <p><a>17.542</a>  σμερδαλέον κονάβησε: γέλασσε δὲ Πηνελόπεια,  </p>
        <p><a>17.543</a>  αἶψα δ᾽ ἄρ᾽ Εὔμαιον ἔπεα πτερόεντα προσηύδα:  </p>
        <p><a>17.544</a>  ἔρχεό μοι, τὸν ξεῖνον ἐναντίον ὧδε κάλεσσον.  </p>
        <p><a>17.545</a>  οὐχ ὁράᾳς ὅ μοι υἱὸς ἐπέπταρε πᾶσιν ἔπεσσι;  </p>
        <p><a>17.546</a>  τῷ κε καὶ οὐκ ἀτελὴς θάνατος μνηστῆρσι γένοιτο  </p>
        <p><a>17.547</a>  πᾶσι μάλ᾽, οὐδέ κέ τις θάνατον καὶ κῆρας ἀλύξει.  </p>
        <p><a>17.548</a>  ἄλλο δέ τοι ἐρέω, σὺ δ᾽ ἐνὶ φρεσὶ βάλλεο σῇσιν:  </p>
        <p><a>17.549</a>  αἴ κ᾽ αὐτὸν γνώω νημερτέα πάντ᾽ ἐνέποντα,  </p>
        <p><a>17.550</a>  ἕσσω μιν χλαῖνάν τε χιτῶνά τε, εἵματα καλά.  </p>
        <p><a>17.551</a>  ὣς φάτο, βῆ δὲ συφορβός, ἐπεὶ τὸν μῦθον ἄκουσεν:  </p>
        <p><a>17.552</a>  ἀγχοῦ δ᾽ ἱστάμενος ἔπεα πτερόεντα προσηύδα:  </p>
        <p><a>17.553</a>  ξεῖνε πάτερ, καλέει σε περίφρων Πηνελόπεια,  </p>
        <p><a>17.554</a>  μήτηρ Τηλεμάχοιο: μεταλλῆσαί τί ἑ θυμὸς  </p>
        <p><a>17.555</a>  ἀμφὶ πόσει κέλεται, καὶ κήδεά περ πεπαθυίῃ.  </p>
        <p><a>17.556</a>  εἰ δέ κέ σε γνώῃ νημερτέα πάντ᾽ ἐνέποντα,  </p>
        <p><a>17.557</a>  ἕσσει σε χλαῖνάν τε χιτῶνά τε, τῶν σὺ μάλιστα  </p>
        <p><a>17.558</a>  χρηΐζεις: σῖτον δὲ καὶ αἰτίζων κατὰ δῆμον  </p>
        <p><a>17.559</a>  γαστέρα βοσκήσεις: δώσει δέ τοι ὅς κ᾽ ἐθέλῃσι.  </p>
        <p><a>17.560</a>  τὸν δ᾽ αὖτε προσέειπε πολύτλας δῖος Ὀδυσσεύς:  </p>
        <p><a>17.561</a>  Εὔμαι᾽, αἶψά κ᾽ ἐγὼ νημερτέα πάντ᾽ ἐνέποιμι  </p>
        <p><a>17.562</a>  κούρῃ Ἰκαρίοιο, περίφρονι Πηνελοπείῃ:  </p>
        <p><a>17.563</a>  οἶδα γὰρ εὖ περὶ κείνου, ὁμὴν δ᾽ ἀνεδέγμεθ᾽ ὀϊζύν.  </p>
        <p><a>17.564</a>  ἀλλὰ μνηστήρων χαλεπῶν ὑποδείδι᾽ ὅμιλον,  </p>
        <p><a>17.565</a>  τῶν ὕβρις τε βίη τε σιδήρεον οὐρανὸν ἵκει.  </p>
        <p><a>17.566</a>  καὶ γὰρ νῦν, ὅτε μ᾽ οὗτος ἀνὴρ κατὰ δῶμα κιόντα  </p>
        <p><a>17.567</a>  οὔ τι κακὸν ῥέξαντα βαλὼν ὀδύνῃσιν ἔδωκεν,  </p>
        <p><a>17.568</a>  οὔτε τι Τηλέμαχος τό γ᾽ ἐπήρκεσεν οὔτε τις ἄλλος.  </p>
        <p><a>17.569</a>  τῷ νῦν Πηνελόπειαν ἐνὶ μεγάροισιν ἄνωχθι  </p>
        <p><a>17.570</a>  μεῖναι, ἐπειγομένην περ, ἐς ἠέλιον καταδύντα:  </p>
        <p><a>17.571</a>  καὶ τότε μ᾽ εἰρέσθω πόσιος πέρι νόστιμον ἦμαρ,  </p>
        <p><a>17.572</a>  ἀσσοτέρω καθίσασα παραὶ πυρί: εἵματα γάρ τοι  </p>
        <p><a>17.573</a>  λύγρ᾽ ἔχω: οἶσθα καὶ αὐτός, ἐπεί σε πρῶθ᾽ ἱκέτευσα.  </p>
        <p><a>17.574</a>  ὣς φάτο, βῆ δὲ συφορβός, ἐπεὶ τὸν μῦθον ἄκουσε.  </p>
        <p><a>17.575</a>  τὸν δ᾽ ὑπὲρ οὐδοῦ βάντα προσηύδα Πηνελόπεια:  </p>
        <p><a>17.576</a>  οὐ σύ γ᾽ ἄγεις, Εὔμαιε: τί τοῦτ᾽ ἐνόησεν ἀλήτης;  </p>
        <p><a>17.577</a>  ἦ τινά που δείσας ἐξαίσιον ἦε καὶ ἄλλως  </p>
        <p><a>17.578</a>  αἰδεῖται κατὰ δῶμα; κακὸς δ᾽ αἰδοῖος ἀλήτης.  </p>
        <p><a>17.579</a>  τὴν δ᾽ ἀπαμειβόμενος προσέφης, Εὔμαιε συβῶτα:  </p>
        <p><a>17.580</a>  μυθεῖται κατὰ μοῖραν, ἅ πέρ κ᾽ οἴοιτο καὶ ἄλλος,  </p>
        <p><a>17.581</a>  ὕβριν ἀλυσκάζων ἀνδρῶν ὑπερηνορεόντων.  </p>
        <p><a>17.582</a>  ἀλλά σε μεῖναι ἄνωγεν ἐς ἠέλιον καταδύντα.  </p>
        <p><a>17.583</a>  καὶ δὲ σοὶ ὧδ᾽ αὐτῇ πολὺ κάλλιον, ὦ βασίλεια,  </p>
        <p><a>17.584</a>  οἴην πρὸς ξεῖνον φάσθαι ἔπος ἠδ᾽ ἐπακοῦσαι.  </p>
        <p><a>17.585</a>  τὸν δ᾽ αὖτε προσέειπε περίφρων Πηνελόπεια:  </p>
        <p><a>17.586</a>  οὐκ ἄφρων ὁ ξεῖνος: ὀΐεται, ὥς περ ἂν εἴη:  </p>
        <p><a>17.587</a>  οὐ γάρ πού τινες ὧδε καταθνητῶν ἀνθρώπων  </p>
        <p><a>17.588</a>  ἀνέρες ὑβρίζοντες ἀτάσθαλα μηχανόωνται.  </p>
        <p><a>17.589</a>  ἡ μὲν ἄρ᾽ ὣς ἀγόρευεν, ὁ δ᾽ ᾤχετο δῖος ὑφορβὸς  </p>
        <p><a>17.590</a>  μνηστήρων ἐς ὅμιλον, ἐπεὶ διεπέφραδε πάντα.  </p>
        <p><a>17.591</a>  αἶψα δὲ Τηλέμαχον ἔπεα πτερόεντα προσηύδα,  </p>
        <p><a>17.592</a>  ἄγχι σχὼν κεφαλήν, ἵνα μὴ πευθοίαθ᾽ οἱ ἄλλοι:  </p>
        <p><a>17.593</a>  ὦ φίλ᾽, ἐγὼ μὲν ἄπειμι, σύας καὶ κεῖνα φυλάξων,  </p>
        <p><a>17.594</a>  σὸν καὶ ἐμὸν βίοτον: σοὶ δ᾽ ἐνθάδε πάντα μελόντων.  </p>
        <p><a>17.595</a>  αὐτὸν μέν σε πρῶτα σάω, καὶ φράζεο θυμῷ  </p>
        <p><a>17.596</a>  μή τι πάθῃς: πολλοὶ δὲ κακὰ φρονέουσιν Ἀχαιῶν,  </p>
        <p><a>17.597</a>  τοὺς Ζεὺς ἐξολέσειε πρὶν ἡμῖν πῆμα γενέσθαι.  </p>
        <p><a>17.598</a>  τὸν δ᾽ αὖ Τηλέμαχος πεπνυμένος ἀντίον ηὔδα:  </p>
        <p><a>17.599</a>  ἔσσεται οὕτως, ἄττα: σὺ δ᾽ ἔρχεο δειελιήσας:  </p>
        <p><a>17.600</a>  ἠῶθεν δ᾽ ἰέναι καὶ ἄγειν ἱερήϊα καλά:  </p>
        <p><a>17.601</a>  αὐτὰρ ἐμοὶ τάδε πάντα καὶ ἀθανάτοισι μελήσει.  </p>
        <p><a>17.602</a>  ὣς φάθ᾽, ὁ δ᾽ αὖτις ἄρ᾽ ἕζετ᾽ ἐϋξέστου ἐπὶ δίφρου,  </p>
        <p><a>17.603</a>  πλησάμενος δ᾽ ἄρα θυμὸν ἐδητύος ἠδὲ ποτῆτος  </p>
        <p><a>17.604</a>  βῆ ῥ᾽ ἴμεναι μεθ᾽ ὕας, λίπε δ᾽ ἕρκεά τε μέγαρόν τε,  </p>
        <p><a>17.605</a>  πλεῖον δαιτυμόνων: οἱ δ᾽ ὀρχηστυῖ καὶ ἀοιδῇ  </p>
        <p><a>17.606</a>  τέρποντ᾽: ἤδη γὰρ καὶ ἐπήλυθε δείελον ἦμαρ.  </p>
    </div>
    <div class="bk">
        <h4 class="latin">ΟΔΥΣΣΕΙΑΣ σ</h4>
        <p><a>18.1</a>  ἦλθε δ᾽ ἐπὶ πτωχὸς πανδήμιος, ὃς κατὰ ἄστυ  </p>
        <p><a>18.2</a>  πτωχεύεσκ᾽ Ἰθάκης, μετὰ δ᾽ ἔπρεπε γαστέρι μάργῃ  </p>
        <p><a>18.3</a>  ἀζηχὲς φαγέμεν καὶ πιέμεν: οὐδέ οἱ ἦν ἲς  </p>
        <p><a>18.4</a>  οὐδὲ βίη, εἶδος δὲ μάλα μέγας ἦν ὁράασθαι.  </p>
        <p><a>18.5</a>  Ἀρναῖος δ᾽ ὄνομ᾽ ἔσκε: τὸ γὰρ θέτο πότνια μήτηρ  </p>
        <p><a>18.6</a>  ἐκ γενετῆς: Ἶρον δὲ νέοι κίκλησκον ἅπαντες,  </p>
        <p><a>18.7</a>  οὕνεκ᾽ ἀπαγγέλλεσκε κιών, ὅτε πού τις ἀνώγοι:  </p>
        <p><a>18.8</a>  ὅς ῥ᾽ ἐλθὼν Ὀδυσῆα διώκετο οἷο δόμοιο,  </p>
        <p><a>18.9</a>  καί μιν νεικείων ἔπεα πτερόεντα προσηύδα:  </p>
        <p><a>18.10</a>  εἶκε, γέρον, προθύρου, μὴ δὴ τάχα καὶ ποδὸς ἕλκῃ.  </p>
        <p><a>18.11</a>  οὐκ ἀΐεις ὅτι δή μοι ἐπιλλίζουσιν ἅπαντες,  </p>
        <p><a>18.12</a>  ἑλκέμεναι δὲ κέλονται; ἐγὼ δ᾽ αἰσχύνομαι ἔμπης.  </p>
        <p><a>18.13</a>  ἀλλ᾽ ἄνα, μὴ τάχα νῶϊν ἔρις καὶ χερσὶ γένηται.  </p>
        <p><a>18.14</a>  τὸν δ᾽ ἄρ᾽ ὑπόδρα ἰδὼν προσέφη πολύμητις Ὀδυσσεύς:  </p>
        <p><a>18.15</a>  δαιμόνι᾽, οὔτε τί σε ῥέζω κακὸν οὔτ᾽ ἀγορεύω,  </p>
        <p><a>18.16</a>  οὔτε τινὰ φθονέω δόμεναι καὶ πόλλ᾽ ἀνελόντα.  </p>
        <p><a>18.17</a>  οὐδὸς δ᾽ ἀμφοτέρους ὅδε χείσεται, οὐδέ τί σε χρὴ  </p>
        <p><a>18.18</a>  ἀλλοτρίων φθονέειν: δοκέεις δέ μοι εἶναι ἀλήτης  </p>
        <p><a>18.19</a>  ὥς περ ἐγών, ὄλβον δὲ θεοὶ μέλλουσιν ὀπάζειν.  </p>
        <p><a>18.20</a>  χερσὶ δὲ μή τι λίην προκαλίζεο, μή με χολώσῃς,  </p>
        <p><a>18.21</a>  μή σε γέρων περ ἐὼν στῆθος καὶ χείλεα φύρσω  </p>
        <p><a>18.22</a>  αἵματος: ἡσυχίη δ᾽ ἂν ἐμοὶ καὶ μᾶλλον ἔτ᾽ εἴη  </p>
        <p><a>18.23</a>  αὔριον: οὐ μὲν γάρ τί σ᾽ ὑποστρέψεσθαι ὀΐω  </p>
        <p><a>18.24</a>  δεύτερον ἐς μέγαρον Λαερτιάδεω Ὀδυσῆος.  </p>
        <p><a>18.25</a>  τὸν δὲ χολωσάμενος προσεφώνεεν Ἶρος ἀλήτης:  </p>
        <p><a>18.26</a>  ὢ πόποι, ὡς ὁ μολοβρὸς ἐπιτροχάδην ἀγορεύει,  </p>
        <p><a>18.27</a>  γρηῒ καμινοῖ ἶσος: ὃν ἂν κακὰ μητισαίμην  </p>
        <p><a>18.28</a>  κόπτων ἀμφοτέρῃσι, χαμαὶ δέ κε πάντας ὀδόντας  </p>
        <p><a>18.29</a>  γναθμῶν ἐξελάσαιμι συὸς ὣς ληϊβοτείρης.  </p>
        <p><a>18.30</a>  ζῶσαι νῦν, ἵνα πάντες ἐπιγνώωσι καὶ οἵδε  </p>
        <p><a>18.31</a>  μαρναμένους: πῶς δ᾽ ἂν σὺ νεωτέρῳ ἀνδρὶ μάχοιο;  </p>
        <p><a>18.32</a>  ὣς οἱ μὲν προπάροιθε θυράων ὑψηλάων  </p>
        <p><a>18.33</a>  οὐδοῦ ἔπι ξεστοῦ πανθυμαδὸν ὀκριόωντο.  </p>
        <p><a>18.34</a>  τοῖϊν δὲ ξυνέηχ᾽ ἱερὸν μένος Ἀντινόοιο,  </p>
        <p><a>18.35</a>  ἡδὺ δ᾽ ἄρ᾽ ἐκγελάσας μετεφώνει μνηστήρεσσιν:  </p>
        <p><a>18.36</a>  ὦ φίλοι, οὐ μέν πώ τι πάρος τοιοῦτον ἐτύχθη,  </p>
        <p><a>18.37</a>  οἵην τερπωλὴν θεὸς ἤγαγεν ἐς τόδε δῶμα.  </p>
        <p><a>18.38</a>  ὁ ξεῖνός τε καὶ Ἶρος ἐρίζετον ἀλλήλοιϊν  </p>
        <p><a>18.39</a>  χερσὶ μαχέσσασθαι: ἀλλὰ ξυνελάσσομεν ὦκα.  </p>
        <p><a>18.40</a>  ὣς ἔφαθ᾽, οἱ δ᾽ ἄρα πάντες ἀνήϊξαν γελόωντες,  </p>
        <p><a>18.41</a>  ἀμφὶ δ᾽ ἄρα πτωχοὺς κακοείμονας ἠγερέθοντο.  </p>
        <p><a>18.42</a>  τοῖσιν δ᾽ Ἀντίνοος μετέφη, Εὐπείθεος υἱός:  </p>
        <p><a>18.43</a>  κέκλυτέ μευ, μνηστῆρες ἀγήνορες, ὄφρα τι εἴπω.  </p>
        <p><a>18.44</a>  γαστέρες αἵδ᾽ αἰγῶν κέατ᾽ ἐν πυρί, τὰς ἐπὶ δόρπῳ  </p>
        <p><a>18.45</a>  κατθέμεθα κνίσης τε καὶ αἵματος ἐμπλήσαντες:  </p>
        <p><a>18.46</a>  ὁππότερος δέ κε νικήσῃ κρείσσων τε γένηται,  </p>
        <p><a>18.47</a>  τάων ἥν κ᾽ ἐθέλῃσιν ἀναστὰς αὐτὸς ἑλέσθω:  </p>
        <p><a>18.48</a>  αἰεὶ αὖθ᾽ ἡμῖν μεταδαίσεται, οὐδέ τιν᾽ ἄλλον  </p>
        <p><a>18.49</a>  πτωχὸν ἔσω μίσγεσθαι ἐάσομεν αἰτήσοντα.  </p>
        <p><a>18.50</a>  ὣς ἔφατ᾽ Ἀντίνοος, τοῖσιν δ᾽ ἐπιήνδανε μῦθος.  </p>
        <p><a>18.51</a>  τοῖς δὲ δολοφρονέων μετέφη πολύμητις Ὀδυσσεύς:  </p>
        <p><a>18.52</a>  ὦ φίλοι, οὔ πως ἔστι νεωτέρῳ ἀνδρὶ μάχεσθαι  </p>
        <p><a>18.53</a>  ἄνδρα γέροντα, δύῃ ἀρημένον: ἀλλά με γαστὴρ  </p>
        <p><a>18.54</a>  ὀτρύνει κακοεργός, ἵνα πληγῇσι δαμείω.  </p>
        <p><a>18.55</a>  ἀλλ᾽ ἄγε νῦν μοι πάντες ὀμόσσατε καρτερὸν ὅρκον,  </p>
        <p><a>18.56</a>  μή τις ἐπ᾽ Ἴρῳ ἦρα φέρων ἐμὲ χειρὶ βαρείῃ  </p>
        <p><a>18.57</a>  πλήξῃ ἀτασθάλλων, τούτῳ δέ με ἶφι δαμάσσῃ.  </p>
        <p><a>18.58</a>  ὣς ἔφαθ᾽, οἱ δ᾽ ἄρα πάντες ἀπώμνυον ὡς ἐκέλευεν.  </p>
        <p><a>18.59</a>  αὐτὰρ ἐπεί ῥ᾽ ὄμοσάν τε τελεύτησάν τε τὸν ὅρκον,  </p>
        <p><a>18.60</a>  τοῖς δ᾽ αὖτις μετέειφ᾽ ἱερὴ ἲς Τηλεμάχοιο:  </p>
        <p><a>18.61</a>  ξεῖν᾽, εἴ σ᾽ ὀτρύνει κραδίη καὶ θυμὸς ἀγήνωρ  </p>
        <p><a>18.62</a>  τοῦτον ἀλέξασθαι, τῶν δ᾽ ἄλλων μή τιν᾽ Ἀχαιῶν  </p>
        <p><a>18.63</a>  δείδιθ᾽, ἐπεὶ πλεόνεσσι μαχήσεται ὅς κέ σε θείνῃ:  </p>
        <p><a>18.64</a>  ξεινοδόκος μὲν ἐγών, ἐπὶ δ᾽ αἰνεῖτον βασιλῆες,  </p>
        <p><a>18.65</a>  Ἀντίνοός τε καὶ Εὐρύμαχος, πεπνυμένω ἄμφω.  </p>
        <p><a>18.66</a>  ὣς ἔφαθ᾽, οἱ δ᾽ ἄρα πάντες ἐπῄνεον: αὐτὰρ Ὀδυσσεὺς  </p>
        <p><a>18.67</a>  ζώσατο μὲν ῥάκεσιν περὶ μήδεα, φαῖνε δὲ μηροὺς  </p>
        <p><a>18.68</a>  καλούς τε μεγάλους τε, φάνεν δέ οἱ εὐρέες ὦμοι  </p>
        <p><a>18.69</a>  στήθεά τε στιβαροί τε βραχίονες: αὐτὰρ Ἀθήνη  </p>
        <p><a>18.70</a>  ἄγχι παρισταμένη μέλε᾽ ἤλδανε ποιμένι λαῶν.  </p>
        <p><a>18.71</a>  μνηστῆρες δ᾽ ἄρα πάντες ὑπερφιάλως ἀγάσαντο:  </p>
        <p><a>18.72</a>  ὧδε δέ τις εἴπεσκεν ἰδὼν ἐς πλησίον ἄλλον:  </p>
        <p><a>18.73</a>  ἦ τάχα Ἶρος Ἄϊρος ἐπίσπαστον κακὸν ἕξει,  </p>
        <p><a>18.74</a>  οἵην ἐκ ῥακέων ὁ γέρων ἐπιγουνίδα φαίνει.  </p>
        <p><a>18.75</a>  ὣς ἄρ᾽ ἔφαν, Ἴρῳ δὲ κακῶς ὠρίνετο θυμός.  </p>
        <p><a>18.76</a>  ἀλλὰ καὶ ὣς δρηστῆρες ἄγον ζώσαντες ἀνάγκῃ  </p>
        <p><a>18.77</a>  δειδιότα: σάρκες δὲ περιτρομέοντο μέλεσσιν.  </p>
        <p><a>18.78</a>  Ἀντίνοος δ᾽ ἐνένιπεν ἔπος τ᾽ ἔφατ᾽ ἔκ τ᾽ ὀνόμαζεν:  </p>
        <p><a>18.79</a>  νῦν μὲν μήτ᾽ εἴης, βουγάϊε, μήτε γένοιο,  </p>
        <p><a>18.80</a>  εἰ δὴ τοῦτόν γε τρομέεις καὶ δείδιας αἰνῶς,  </p>
        <p><a>18.81</a>  ἄνδρα γέροντα, δύῃ ἀρημένον, ἥ μιν ἱκάνει.  </p>
        <p><a>18.82</a>  ἀλλ᾽ ἔκ τοι ἐρέω, τὸ δὲ καὶ τετελεσμένον ἔσται:  </p>
        <p><a>18.83</a>  αἴ κέν σ᾽ οὗτος νικήσῃ κρείσσων τε γένηται,  </p>
        <p><a>18.84</a>  πέμψω σ᾽ ἤπειρόνδε, βαλὼν ἐν νηὶ μελαίνῃ,  </p>
        <p><a>18.85</a>  εἰς Ἔχετον βασιλῆα, βροτῶν δηλήμονα πάντων,  </p>
        <p><a>18.86</a>  ὅς κ᾽ ἀπὸ ῥῖνα τάμῃσι καὶ οὔατα νηλέϊ χαλκῷ,  </p>
        <p><a>18.87</a>  μήδεά τ᾽ ἐξερύσας δώῃ κυσὶν ὠμὰ δάσασθαι.  </p>
        <p><a>18.88</a>  ὣς φάτο, τῷ δ᾽ ἔτι μᾶλλον ὑπὸ τρόμος ἔλλαβε γυῖα.  </p>
        <p><a>18.89</a>  ἐς μέσσον δ᾽ ἄναγον: τὼ δ᾽ ἄμφω χεῖρας ἀνέσχον.  </p>
        <p><a>18.90</a>  δὴ τότε μερμήριξε πολύτλας δῖος Ὀδυσσεὺς  </p>
        <p><a>18.91</a>  ἢ ἐλάσει᾽ ὥς μιν ψυχὴ λίποι αὖθι πεσόντα,  </p>
        <p><a>18.92</a>  ἦέ μιν ἦκ᾽ ἐλάσειε τανύσσειέν τ᾽ ἐπὶ γαίῃ.  </p>
        <p><a>18.93</a>  ὧδε δέ οἱ φρονέοντι δοάσσατο κέρδιον εἶναι,  </p>
        <p><a>18.94</a>  ἦκ᾽ ἐλάσαι, ἵνα μή μιν ἐπιφρασσαίατ᾽ Ἀχαιοί.  </p>
        <p><a>18.95</a>  δὴ τότ᾽ ἀνασχομένω ὁ μὲν ἤλασε δεξιὸν ὦμον  </p>
        <p><a>18.96</a>  Ἶρος, ὁ δ᾽ αὐχέν᾽ ἔλασσεν ὑπ᾽ οὔατος, ὀστέα δ᾽ εἴσω  </p>
        <p><a>18.97</a>  ἔθλασεν: αὐτίκα δ᾽ ἦλθε κατὰ στόμα φοίνιον αἷμα,  </p>
        <p><a>18.98</a>  κὰδ δ᾽ ἔπεσ᾽ ἐν κονίῃσι μακών, σὺν δ᾽ ἤλασ᾽ ὀδόντας  </p>
        <p><a>18.99</a>  λακτίζων ποσὶ γαῖαν: ἀτὰρ μνηστῆρες ἀγαυοὶ  </p>
        <p><a>18.100</a>  χεῖρας ἀνασχόμενοι γέλῳ ἔκθανον.  αὐτὰρ Ὀδυσσεὺς  </p>
        <p><a>18.101</a>  ἕλκε διὲκ προθύροιο λαβὼν ποδός, ὄφρ᾽ ἵκετ᾽ αὐλήν,  </p>
        <p><a>18.102</a>  αἰθούσης τε θύρας: καί μιν ποτὶ ἑρκίον αὐλῆς  </p>
        <p><a>18.103</a>  εἷσεν ἀνακλίνας: σκῆπτρον δέ οἱ ἔμβαλε χειρί,  </p>
        <p><a>18.104</a>  καί μιν φωνήσας ἔπεα πτερόεντα προσηύδα:  </p>
        <p><a>18.105</a>  ἐνταυθοῖ νῦν ἧσο σύας τε κύνας τ᾽ ἀπερύκων,  </p>
        <p><a>18.106</a>  μηδὲ σύ γε ξείνων καὶ πτωχῶν κοίρανος εἶναι  </p>
        <p><a>18.107</a>  λυγρὸς ἐών, μή πού τι κακὸν καὶ μεῖζον ἐπαύρῃ.  </p>
        <p><a>18.108</a>  ἦ ῥα καὶ ἀμφ᾽ ὤμοισιν ἀεικέα βάλλετο πήρην,  </p>
        <p><a>18.109</a>  πυκνὰ ῥωγαλέην: ἐν δὲ στρόφος ἦεν ἀορτήρ.  </p>
        <p><a>18.110</a>  ἂψ δ᾽ ὅ γ᾽ ἐπ᾽ οὐδὸν ἰὼν κατ᾽ ἄρ᾽ ἕζετο: τοὶ δ᾽ ἴσαν εἴσω  </p>
        <p><a>18.111</a>  ἡδὺ γελώοντες καὶ δεικανόωντ᾽ ἐπέεσσι:  </p>
        <p><a>18.112</a>  Ζεύς τοι δοίη, ξεῖνε, καὶ ἀθάνατοι θεοὶ ἄλλοι,  </p>
        <p><a>18.113</a>  ὅττι μάλιστ᾽ ἐθέλεις καί τοι φίλον ἔπλετο θυμῷ,  </p>
        <p><a>18.114</a>  ὃς τοῦτον τὸν ἄναλτον ἀλητεύειν ἀπέπαυσας  </p>
        <p><a>18.115</a>  ἐν δήμῳ: τάχα γάρ μιν ἀνάξομεν ἤπειρόνδε  </p>
        <p><a>18.116</a>  εἰς Ἔχετον βασιλῆα, βροτῶν δηλήμονα πάντων.  </p>
        <p><a>18.117</a>  ὣς ἄρ᾽ ἔφαν, χαῖρεν δὲ κλεηδόνι δῖος Ὀδυσσεύς.  </p>
        <p><a>18.118</a>  Ἀντίνοος δ᾽ ἄρα οἱ μεγάλην παρὰ γαστέρα θῆκεν,  </p>
        <p><a>18.119</a>  ἐμπλείην κνίσης τε καὶ αἵματος: Ἀμφίνομος δὲ  </p>
        <p><a>18.120</a>  ἄρτους ἐκ κανέοιο δύω παρέθηκεν ἀείρας  </p>
        <p><a>18.121</a>  καὶ δέπαϊ χρυσέῳ δειδίσκετο, φώνησέν τε:  </p>
        <p><a>18.122</a>  χαῖρε, πάτερ ὦ ξεῖνε, γένοιτό τοι ἔς περ ὀπίσσω  </p>
        <p><a>18.123</a>  ὄλβος: ἀτὰρ μὲν νῦν γε κακοῖς ἔχεαι πολέεσσι.  </p>
        <p><a>18.124</a>  τὸν δ᾽ ἀπαμειβόμενος προσέφη πολύμητις Ὀδυσσεύς:  </p>
        <p><a>18.125</a>  Ἀμφίνομ᾽, ἦ μάλα μοι δοκέεις πεπνυμένος εἶναι:  </p>
        <p><a>18.126</a>  τοίου γὰρ καὶ πατρός, ἐπεὶ κλέος ἐσθλὸν ἄκουον,  </p>
        <p><a>18.127</a>  Νῖσον Δουλιχιῆα ἐΰν τ᾽ ἔμεν ἀφνειόν τε:  </p>
        <p><a>18.128</a>  τοῦ σ᾽ ἔκ φασι γενέσθαι, ἐπητῇ δ᾽ ἀνδρὶ ἔοικας.  </p>
        <p><a>18.129</a>  τοὔνεκά τοι ἐρέω, σὺ δὲ σύνθεο καί μευ ἄκουσον:  </p>
        <p><a>18.130</a>  οὐδὲν ἀκιδνότερον γαῖα τρέφει ἀνθρώποιο,  </p>
        <p><a>18.131</a>  πάντων ὅσσα τε γαῖαν ἔπι πνείει τε καὶ ἕρπει.  </p>
        <p><a>18.132</a>  οὐ μὲν γάρ ποτέ φησι κακὸν πείσεσθαι ὀπίσσω,  </p>
        <p><a>18.133</a>  ὄφρ᾽ ἀρετὴν παρέχωσι θεοὶ καὶ γούνατ᾽ ὀρώρῃ:  </p>
        <p><a>18.134</a>  ἀλλ᾽ ὅτε δὴ καὶ λυγρὰ θεοὶ μάκαρες τελέσωσι,  </p>
        <p><a>18.135</a>  καὶ τὰ φέρει ἀεκαζόμενος τετληότι θυμῷ:  </p>
        <p><a>18.136</a>  τοῖος γὰρ νόος ἐστὶν ἐπιχθονίων ἀνθρώπων  </p>
        <p><a>18.137</a>  οἷον ἐπ᾽ ἦμαρ ἄγησι πατὴρ ἀνδρῶν τε θεῶν τε.  </p>
        <p><a>18.138</a>  καὶ γὰρ ἐγώ ποτ᾽ ἔμελλον ἐν ἀνδράσιν ὄλβιος εἶναι,  </p>
        <p><a>18.139</a>  πολλὰ δ᾽ ἀτάσθαλ᾽ ἔρεξα βίῃ καὶ κάρτεϊ εἴκων,  </p>
        <p><a>18.140</a>  πατρί τ᾽ ἐμῷ πίσυνος καὶ ἐμοῖσι κασιγνήτοισι.  </p>
        <p><a>18.141</a>  τῷ μή τίς ποτε πάμπαν ἀνὴρ ἀθεμίστιος εἴη,  </p>
        <p><a>18.142</a>  ἀλλ᾽ ὅ γε σιγῇ δῶρα θεῶν ἔχοι, ὅττι διδοῖεν.  </p>
        <p><a>18.143</a>  οἷ᾽ ὁρόω μνηστῆρας ἀτάσθαλα μηχανόωντας,  </p>
        <p><a>18.144</a>  κτήματα κείροντας καὶ ἀτιμάζοντας ἄκοιτιν  </p>
        <p><a>18.145</a>  ἀνδρός, ὃν οὐκέτι φημὶ φίλων καὶ πατρίδος αἴης  </p>
        <p><a>18.146</a>  δηρὸν ἀπέσσεσθαι: μάλα δὲ σχεδόν. ἀλλά σε δαίμων  </p>
        <p><a>18.147</a>  οἴκαδ᾽ ὑπεξαγάγοι, μηδ᾽ ἀντιάσειας ἐκείνῳ,  </p>
        <p><a>18.148</a>  ὁππότε νοστήσειε φίλην ἐς πατρίδα γαῖαν:  </p>
        <p><a>18.149</a>  οὐ γὰρ ἀναιμωτί γε διακρινέεσθαι ὀΐω  </p>
        <p><a>18.150</a>  μνηστῆρας καὶ κεῖνον, ἐπεί κε μέλαθρον ὑπέλθῃ.  </p>
        <p><a>18.151</a>  ὣς φάτο, καὶ σπείσας ἔπιεν μελιηδέα οἶνον,  </p>
        <p><a>18.152</a>  ἂψ δ᾽ ἐν χερσὶν ἔθηκε δέπας κοσμήτορι λαῶν.  </p>
        <p><a>18.153</a>  αὐτὰρ ὁ βῆ διὰ δῶμα φίλον τετιημένος ἦτορ,  </p>
        <p><a>18.154</a>  νευστάζων κεφαλῇ: δὴ γὰρ κακὸν ὄσσετο θυμός.  </p>
        <p><a>18.155</a>  ἀλλ᾽ οὐδ᾽ ὣς φύγε κῆρα: πέδησε δὲ καὶ τὸν Ἀθήνη  </p>
        <p><a>18.156</a>  Τηλεμάχου ὑπὸ χερσὶ καὶ ἔγχεϊ ἶφι δαμῆναι.  </p>
        <p><a>18.157</a>  ἂψ δ᾽ αὖτις κατ᾽ ἄρ᾽ ἕζετ᾽ ἐπὶ θρόνου ἔνθεν ἀνέστη.  </p>
        <p><a>18.158</a>  τῇ δ᾽ ἄρ᾽ ἐπὶ φρεσὶ θῆκε θεὰ γλαυκῶπις Ἀθήνη,  </p>
        <p><a>18.159</a>  κούρῃ Ἰκαρίοιο, περίφρονι Πηνελοπείῃ,  </p>
        <p><a>18.160</a>  μνηστήρεσσι φανῆναι, ὅπως πετάσειε μάλιστα  </p>
        <p><a>18.161</a>  θυμὸν μνηστήρων ἰδὲ τιμήεσσα γένοιτο  </p>
        <p><a>18.162</a>  μᾶλλον πρὸς πόσιός τε καὶ υἱέος ἢ πάρος ἦεν.  </p>
        <p><a>18.163</a>  ἀχρεῖον δ᾽ ἐγέλασσεν ἔπος τ᾽ ἔφατ᾽ ἔκ τ᾽ ὀνόμαζεν:  </p>
        <p><a>18.164</a>  Εὐρυνόμη, θυμός μοι ἐέλδεται, οὔ τι πάρος γε,  </p>
        <p><a>18.165</a>  μνηστήρεσσι φανῆναι, ἀπεχθομένοισί περ ἔμπης:  </p>
        <p><a>18.166</a>  παιδὶ δέ κεν εἴποιμι ἔπος, τό κε κέρδιον εἴη,  </p>
        <p><a>18.167</a>  μὴ πάντα μνηστῆρσιν ὑπερφιάλοισιν ὁμιλεῖν,  </p>
        <p><a>18.168</a>  οἵ τ᾽ εὖ μὲν βάζουσι, κακῶς δ᾽ ὄπιθεν φρονέουσι.  </p>
        <p><a>18.169</a>  τὴν δ᾽ αὖτ᾽ Εὐρυνόμη ταμίη πρὸς μῦθον ἔειπεν:  </p>
        <p><a>18.170</a>  ναὶ δὴ ταῦτά γε πάντα, τέκος, κατὰ μοῖραν ἔειπες.  </p>
        <p><a>18.171</a>  ἀλλ᾽ ἴθι καὶ σῷ παιδὶ ἔπος φάο μηδ᾽ ἐπίκευθε,  </p>
        <p><a>18.172</a>  χρῶτ᾽ ἀπονιψαμένη καὶ ἐπιχρίσασα παρειάς:  </p>
        <p><a>18.173</a>  μηδ᾽ οὕτω δακρύοισι πεφυρμένη ἀμφὶ πρόσωπα  </p>
        <p><a>18.174</a>  ἔρχευ, ἐπεὶ κάκιον πενθήμεναι ἄκριτον αἰεί.  </p>
        <p><a>18.175</a>  ἤδη μὲν γάρ τοι παῖς τηλίκος, ὃν σὺ μάλιστα  </p>
        <p><a>18.176</a>  ἠρῶ ἀθανάτοισι γενειήσαντα ἰδέσθαι.  </p>
        <p><a>18.177</a>  τὴν δ᾽ αὖτε προσέειπε περίφρων Πηνελόπεια:  </p>
        <p><a>18.178</a>  Εὐρυνόμη, μὴ ταῦτα παραύδα, κηδομένη περ,  </p>
        <p><a>18.179</a>  χρῶτ᾽ ἀπονίπτεσθαι καὶ ἐπιχρίεσθαι ἀλοιφῇ:  </p>
        <p><a>18.180</a>  ἀγλαΐην γὰρ ἐμοί γε θεοί, τοὶ Ὄλυμπον ἔχουσιν,  </p>
        <p><a>18.181</a>  ὤλεσαν, ἐξ οὗ κεῖνος ἔβη κοίλῃς ἐνὶ νηυσίν.  </p>
        <p><a>18.182</a>  ἀλλά μοι Αὐτονόην τε καὶ Ἱπποδάμειαν ἄνωχθι  </p>
        <p><a>18.183</a>  ἐλθέμεν, ὄφρα κέ μοι παρστήετον ἐν μεγάροισιν:  </p>
        <p><a>18.184</a>  οἴη δ᾽ οὐκ εἴσειμι μετ᾽ ἀνέρας: αἰδέομαι γάρ.  </p>
        <p><a>18.185</a>  ὣς ἄρ᾽ ἔφη, γρηῢς δὲ διὲκ μεγάροιο βεβήκει  </p>
        <p><a>18.186</a>  ἀγγελέουσα γυναιξὶ καὶ ὀτρυνέουσα νέεσθαι.  </p>
        <p><a>18.187</a>  ἔνθ᾽ αὖτ᾽ ἄλλ᾽ ἐνόησε θεὰ γλαυκῶπις Ἀθήνη:  </p>
        <p><a>18.188</a>  κούρῃ Ἰκαρίοιο κατὰ γλυκὺν ὕπνον ἔχευεν,  </p>
        <p><a>18.189</a>  εὗδε δ᾽ ἀνακλινθεῖσα, λύθεν δέ οἱ ἅψεα πάντα  </p>
        <p><a>18.190</a>  αὐτοῦ ἐνὶ κλιντῆρι: τέως δ᾽ ἄρα δῖα θεάων  </p>
        <p><a>18.191</a>  ἄμβροτα δῶρα δίδου, ἵνα μιν θησαίατ᾽ Ἀχαιοί.  </p>
        <p><a>18.192</a>  κάλλεϊ μέν οἱ πρῶτα προσώπατα καλὰ κάθηρεν  </p>
        <p><a>18.193</a>  ἀμβροσίῳ, οἵῳ περ ἐϋστέφανος Κυθέρεια  </p>
        <p><a>18.194</a>  χρίεται, εὖτ᾽ ἂν ἴῃ Χαρίτων χορὸν ἱμερόεντα:  </p>
        <p><a>18.195</a>  καί μιν μακροτέρην καὶ πάσσονα θῆκεν ἰδέσθαι,  </p>
        <p><a>18.196</a>  λευκοτέρην δ᾽ ἄρα μιν θῆκε πριστοῦ ἐλέφαντος.  </p>
        <p><a>18.197</a>  ἡ μὲν ἄρ᾽ ὣς ἔρξασ᾽ ἀπεβήσετο δῖα θεάων,  </p>
        <p><a>18.198</a>  ἦλθον δ᾽ ἀμφίπολοι λευκώλενοι ἐκ μεγάροιο  </p>
        <p><a>18.199</a>  φθόγγῳ ἐπερχόμεναι: τὴν δὲ γλυκὺς ὕπνος ἀνῆκε,  </p>
        <p><a>18.200</a>  καί ῥ᾽ ἀπομόρξατο χερσὶ παρειὰς φώνησέν τε:  </p>
        <p><a>18.201</a>  ἦ με μάλ᾽ αἰνοπαθῆ μαλακὸν περὶ κῶμ᾽ ἐκάλυψεν.  </p>
        <p><a>18.202</a>  αἴθε μοι ὣς μαλακὸν θάνατον πόροι Ἄρτεμις ἁγνὴ  </p>
        <p><a>18.203</a>  αὐτίκα νῦν, ἵνα μηκέτ᾽ ὀδυρομένη κατὰ θυμὸν  </p>
        <p><a>18.204</a>  αἰῶνα φθινύθω, πόσιος ποθέουσα φίλοιο  </p>
        <p><a>18.205</a>  παντοίην ἀρετήν, ἐπεὶ ἔξοχος ἦεν Ἀχαιῶν.  </p>
        <p><a>18.206</a>  ὣς φαμένη κατέβαιν᾽ ὑπερώϊα σιγαλόεντα,  </p>
        <p><a>18.207</a>  οὐκ οἴη: ἅμα τῇ γε καὶ ἀμφίπολοι δύ᾽ ἕποντο.  </p>
        <p><a>18.208</a>  ἡ δ᾽ ὅτε δὴ μνηστῆρας ἀφίκετο δῖα γυναικῶν,  </p>
        <p><a>18.209</a>  στῆ ῥα παρὰ σταθμὸν τέγεος πύκα ποιητοῖο,  </p>
        <p><a>18.210</a>  ἄντα παρειάων σχομένη λιπαρὰ κρήδεμνα:  </p>
        <p><a>18.211</a>  ἀμφίπολος δ᾽ ἄρα οἱ κεδνὴ ἑκάτερθε παρέστη.  </p>
        <p><a>18.212</a>  τῶν δ᾽ αὐτοῦ λύτο γούνατ᾽, ἔρῳ δ᾽ ἄρα θυμὸν ἔθελχθεν,  </p>
        <p><a>18.213</a>  πάντες δ᾽ ἠρήσαντο παραὶ λεχέεσσι κλιθῆναι.  </p>
        <p><a>18.214</a>  ἡ δ᾽ αὖ Τηλέμαχον προσεφώνεεν, ὃν φίλον υἱόν:  </p>
        <p><a>18.215</a>  Τηλέμαχ᾽, οὐκέτι τοι φρένες ἔμπεδοι οὐδὲ νόημα:  </p>
        <p><a>18.216</a>  παῖς ἔτ᾽ ἐὼν καὶ μᾶλλον ἐνὶ φρεσὶ κέρδε᾽ ἐνώμας:  </p>
        <p><a>18.217</a>  νῦν δ᾽, ὅτε δὴ μέγας ἐσσὶ καὶ ἥβης μέτρον ἱκάνεις,  </p>
        <p><a>18.218</a>  καί κέν τις φαίη γόνον ἔμμεναι ὀλβίου ἀνδρός,  </p>
        <p><a>18.219</a>  ἐς μέγεθος καὶ κάλλος ὁρώμενος, ἀλλότριος φώς,  </p>
        <p><a>18.220</a>  οὐκέτι τοι φρένες εἰσὶν ἐναίσιμοι οὐδὲ νόημα.  </p>
        <p><a>18.221</a>  οἷον δὴ τόδε ἔργον ἐνὶ μεγάροισιν ἐτύχθη,  </p>
        <p><a>18.222</a>  ὃς τὸν ξεῖνον ἔασας ἀεικισθήμεναι οὕτως.  </p>
        <p><a>18.223</a>  πῶς νῦν, εἴ τι ξεῖνος ἐν ἡμετέροισι δόμοισιν  </p>
        <p><a>18.224</a>  ἥμενος ὧδε πάθοι ῥυστακτύος ἐξ ἀλεγεινῆς;  </p>
        <p><a>18.225</a>  σοί κ᾽ αἶσχος λώβη τε μετ᾽ ἀνθρώποισι πέλοιτο.  </p>
        <p><a>18.226</a>  τὴν δ᾽ αὖ Τηλέμαχος πεπνυμένος ἀντίον ηὔδα:  </p>
        <p><a>18.227</a>  μῆτερ ἐμή, τὸ μὲν οὔ σε νεμεσσῶμαι κεχολῶσθαι:  </p>
        <p><a>18.228</a>  αὐτὰρ ἐγὼ θυμῷ νοέω καὶ οἶδα ἕκαστα,  </p>
        <p><a>18.229</a>  ἐσθλά τε καὶ τὰ χέρεια: πάρος δ᾽ ἔτι νήπιος ἦα.  </p>
        <p><a>18.230</a>  ἀλλά τοι οὐ δύναμαι πεπνυμένα πάντα νοῆσαι:  </p>
        <p><a>18.231</a>  ἐκ γάρ με πλήσσουσι παρήμενοι ἄλλοθεν ἄλλος  </p>
        <p><a>18.232</a>  οἵδε κακὰ φρονέοντες, ἐμοὶ δ᾽ οὐκ εἰσὶν ἀρωγοί.  </p>
        <p><a>18.233</a>  οὐ μέν τοι ξείνου γε καὶ Ἴρου μῶλος ἐτύχθη  </p>
        <p><a>18.234</a>  μνηστήρων ἰότητι, βίῃ δ᾽ ὅ γε φέρτερος ἦεν.  </p>
        <p><a>18.235</a>  αἲ γάρ, Ζεῦ τε πάτερ καὶ Ἀθηναίη καὶ Ἄπολλον,  </p>
        <p><a>18.236</a>  οὕτω νῦν μνηστῆρες ἐν ἡμετέροισι δόμοισι  </p>
        <p><a>18.237</a>  νεύοιεν κεφαλὰς δεδμημένοι, οἱ μὲν ἐν αὐλῇ,  </p>
        <p><a>18.238</a>  οἱ δ᾽ ἔντοσθε δόμοιο, λελῦτο δὲ γυῖα ἑκάστου,  </p>
        <p><a>18.239</a>  ὡς νῦν Ἶρος κεῖνος ἐπ᾽ αὐλείῃσι θύρῃσιν  </p>
        <p><a>18.240</a>  ἧσται νευστάζων κεφαλῇ, μεθύοντι ἐοικώς,  </p>
        <p><a>18.241</a>  οὐδ᾽ ὀρθὸς στῆναι δύναται ποσὶν οὐδὲ νέεσθαι  </p>
        <p><a>18.242</a>  οἴκαδ᾽, ὅπη οἱ νόστος, ἐπεὶ φίλα γυῖα λέλυνται.  </p>
        <p><a>18.243</a>  ὣς οἱ μὲν τοιαῦτα πρὸς ἀλλήλους ἀγόρευον:  </p>
        <p><a>18.244</a>  Εὐρύμαχος δ᾽ ἐπέεσσι προσηύδα Πηνελόπειαν:  </p>
        <p><a>18.245</a>  κούρη Ἰκαρίοιο, περίφρον Πηνελόπεια,  </p>
        <p><a>18.246</a>  εἰ πάντες σε ἴδοιεν ἀν᾽ Ἴασον Ἄργος Ἀχαιοί,  </p>
        <p><a>18.247</a>  πλέονές κε μνηστῆρες ἐν ὑμετέροισι δόμοισιν  </p>
        <p><a>18.248</a>  ἠῶθεν δαινύατ᾽, ἐπεὶ περίεσσι γυναικῶν  </p>
        <p><a>18.249</a>  εἶδός τε μέγεθός τε ἰδὲ φρένας ἔνδον ἐΐσας.  </p>
        <p><a>18.250</a>  τὸν δ᾽ ἠμείβετ᾽ ἔπειτα περίφρων Πηνελόπεια:  </p>
        <p><a>18.251</a>  Εὐρύμαχ᾽, ἦ τοι ἐμὴν ἀρετὴν εἶδός τε δέμας τε  </p>
        <p><a>18.252</a>  ὤλεσαν ἀθάνατοι, ὅτε Ἴλιον εἰσανέβαινον  </p>
        <p><a>18.253</a>  Ἀργεῖοι, μετὰ τοῖσι δ᾽ ἐμὸς πόσις ᾖεν Ὀδυσσεύς.  </p>
        <p><a>18.254</a>  εἰ κεῖνός γ᾽ ἐλθὼν τὸν ἐμὸν βίον ἀμφιπολεύοι,  </p>
        <p><a>18.255</a>  μεῖζόν κε κλέος εἴη ἐμὸν καὶ κάλλιον οὕτως.  </p>
        <p><a>18.256</a>  νῦν δ᾽ ἄχομαι: τόσα γάρ μοι ἐπέσσευεν κακὰ δαίμων.  </p>
        <p><a>18.257</a>  ἦ μὲν δὴ ὅτε τ᾽ ᾖε λιπὼν κάτα πατρίδα γαῖαν,  </p>
        <p><a>18.258</a>  δεξιτερὴν ἐπὶ καρπῷ ἑλὼν ἐμὲ χεῖρα προσηύδα:  </p>
        <p><a>18.259</a>  ὦ γύναι, οὐ γὰρ ὀΐω ἐϋκνήμιδας Ἀχαιοὺς  </p>
        <p><a>18.260</a>  ἐκ Τροίης εὖ πάντας ἀπήμονας ἀπονέεσθαι:  </p>
        <p><a>18.261</a>  καὶ γὰρ Τρῶάς φασι μαχητὰς ἔμμεναι ἄνδρας,  </p>
        <p><a>18.262</a>  ἠμὲν ἀκοντιστὰς ἠδὲ ῥυτῆρας ὀϊστῶν  </p>
        <p><a>18.263</a>  ἵππων τ᾽ ὠκυπόδων ἐπιβήτορας, οἵ κε τάχιστα  </p>
        <p><a>18.264</a>  ἔκριναν μέγα νεῖκος ὁμοιΐου πολέμοιο.  </p>
        <p><a>18.265</a>  τῷ οὐκ οἶδ᾽ ἤ κέν μ᾽ ἀνέσει θεός, ἦ κεν ἁλώω  </p>
        <p><a>18.266</a>  αὐτοῦ ἐνὶ Τροίῃ: σοὶ δ᾽ ἐνθάδε πάντα μελόντων.  </p>
        <p><a>18.267</a>  μεμνῆσθαι πατρὸς καὶ μητέρος ἐν μεγάροισιν  </p>
        <p><a>18.268</a>  ὡς νῦν, ἢ ἔτι μᾶλλον ἐμεῦ ἀπονόσφιν ἐόντος:  </p>
        <p><a>18.269</a>  αὐτὰρ ἐπὴν δὴ παῖδα γενειήσαντα ἴδηαι,  </p>
        <p><a>18.270</a>  γήμασθ᾽ ᾧ κ᾽ ἐθέλῃσθα, τεὸν κατὰ δῶμα λιποῦσα.  </p>
        <p><a>18.271</a>  κεῖνος τὼς ἀγόρευε: τὰ δὴ νῦν πάντα τελεῖται.  </p>
        <p><a>18.272</a>  νὺξ δ᾽ ἔσται ὅτε δὴ στυγερὸς γάμος ἀντιβολήσει  </p>
        <p><a>18.273</a>  οὐλομένης ἐμέθεν, τῆς τε Ζεὺς ὄλβον ἀπηύρα.  </p>
        <p><a>18.274</a>  ἀλλὰ τόδ᾽ αἰνὸν ἄχος κραδίην καὶ θυμὸν ἱκάνει:  </p>
        <p><a>18.275</a>  μνηστήρων οὐχ ἥδε δίκη τὸ πάροιθε τέτυκτο:  </p>
        <p><a>18.276</a>  οἵ τ᾽ ἀγαθήν τε γυναῖκα καὶ ἀφνειοῖο θύγατρα  </p>
        <p><a>18.277</a>  μνηστεύειν ἐθέλωσι καὶ ἀλλήλοις ἐρίσωσιν,  </p>
        <p><a>18.278</a>  αὐτοὶ τοί γ᾽ ἀπάγουσι βόας καὶ ἴφια μῆλα,  </p>
        <p><a>18.279</a>  κούρης δαῖτα φίλοισι, καὶ ἀγλαὰ δῶρα διδοῦσιν:  </p>
        <p><a>18.280</a>  ἀλλ᾽ οὐκ ἀλλότριον βίοτον νήποινον ἔδουσιν.  </p>
        <p><a>18.281</a>  ὣς φάτο, γήθησεν δὲ πολύτλας δῖος Ὀδυσσεύς,  </p>
        <p><a>18.282</a>  οὕνεκα τῶν μὲν δῶρα παρέλκετο, θέλγε δὲ θυμὸν  </p>
        <p><a>18.283</a>  μειλιχίοις ἐπέεσσι, νόος δέ οἱ ἄλλα μενοίνα.  </p>
        <p><a>18.284</a>  τὴν δ᾽ αὖτ᾽ Ἀντίνοος προσέφη, Εὐπείθεος υἱός,  </p>
        <p><a>18.285</a>  κούρη Ἰκαρίοιο, περίφρον Πηνελόπεια,  </p>
        <p><a>18.286</a>  δῶρα μὲν ὅς κ᾽ ἐθέλῃσιν Ἀχαιῶν ἐνθάδ᾽ ἐνεῖκαι,  </p>
        <p><a>18.287</a>  δέξασθ᾽. οὐ γὰρ καλὸν ἀνήνασθαι δόσιν ἐστίν:  </p>
        <p><a>18.288</a>  ἡμεῖς δ᾽ οὔτ᾽ ἐπὶ ἔργα πάρος γ᾽ ἴμεν οὔτε πῃ ἄλλῃ,  </p>
        <p><a>18.289</a>  πρίν γέ σε τῷ γήμασθαι Ἀχαιῶν ὅς τις ἄριστος.  </p>
        <p><a>18.290</a>  ὣς ἔφατ᾽ Ἀντίνοος, τοῖσιν δ᾽ ἐπιήνδανε μῦθος:  </p>
        <p><a>18.291</a>  δῶρα δ᾽ ἄρ᾽ οἰσέμεναι πρόεσαν κήρυκα ἕκαστος.  </p>
        <p><a>18.292</a>  Ἀντινόῳ μὲν ἔνεικε μέγαν περικαλλέα πέπλον,  </p>
        <p><a>18.293</a>  ποικίλον: ἐν δ᾽ ἀρ᾽ ἔσαν περόναι δυοκαίδεκα πᾶσαι  </p>
        <p><a>18.294</a>  χρύσειαι, κληῗσιν ἐϋγνάμπτοις ἀραρυῖαι.  </p>
        <p><a>18.295</a>  ὅρμον δ᾽ Εὐρυμάχῳ πολυδαίδαλον αὐτίκ᾽ ἔνεικε.  </p>
        <p><a>18.296</a>  χρύσεον, ἠλέκτροισιν ἐερμένον ἠέλιον ὥς.  </p>
        <p><a>18.297</a>  ἕρματα δ᾽ Εὐρυδάμαντι δύω θεράποντες ἔνεικαν,  </p>
        <p><a>18.298</a>  τρίγληνα μορόεντα: χάρις δ᾽ ἀπελάμπετο πολλή.  </p>
        <p><a>18.299</a>  ἐκ δ᾽ ἄρα Πεισάνδροιο Πολυκτορίδαο ἄνακτος  </p>
        <p><a>18.300</a>  ἴσθμιον ἤνεικεν θεράπων, περικαλλὲς ἄγαλμα.  </p>
        <p><a>18.301</a>  ἄλλο δ᾽ ἄρ᾽ ἄλλος δῶρον Ἀχαιῶν καλὸν ἔνεικεν.  </p>
        <p><a>18.302</a>  ἡ μὲν ἔπειτ᾽ ἀνέβαιν᾽ ὑπερώϊα δῖα γυναικῶν,  </p>
        <p><a>18.303</a>  τῇ δ᾽ ἄρ᾽ ἅμ᾽ ἀμφίπολοι ἔφερον περικαλλέα δῶρα  </p>
        <p><a>18.304</a>  οἱ δ᾽ εἰς ὀρχηστύν τε καὶ ἱμερόεσσαν ἀοιδὴν  </p>
        <p><a>18.305</a>  τρεψάμενοι τέρποντο, μένον δ᾽ ἐπὶ ἕσπερον ἐλθεῖν.  </p>
        <p><a>18.306</a>  τοῖσι δὲ τερπομένοισι μέλας ἐπὶ ἕσπερος ἦλθεν.  </p>
        <p><a>18.307</a>  αὐτίκα λαμπτῆρας τρεῖς ἵστασαν ἐν μεγάροισιν,  </p>
        <p><a>18.308</a>  ὄφρα φαείνοιεν: περὶ δὲ ξύλα κάγκανα θῆκαν,  </p>
        <p><a>18.309</a>  αὖα πάλαι, περίκηλα, νέον κεκεασμένα χαλκῷ,  </p>
        <p><a>18.310</a>  καὶ δαΐδας μετέμισγον: ἀμοιβηδὶς δ᾽ ἀνέφαινον  </p>
        <p><a>18.311</a>  δμῳαὶ Ὀδυσσῆος ταλασίφρονος. αὐτὰρ ὁ τῇσιν  </p>
        <p><a>18.312</a>  αὐτὸς διογενῆς μετέφη πολύμητις Ὀδυσσεύς:  </p>
        <p><a>18.313</a>  δμῳαὶ Ὀδυσσῆος, δὴν οἰχομένοιο ἄνακτος,  </p>
        <p><a>18.314</a>  ἔρχεσθε πρὸς δώμαθ᾽, ἵν᾽ αἰδοίη βασίλεια:  </p>
        <p><a>18.315</a>  τῇ δὲ παρ᾽ ἠλάκατα στροφαλίζετε, τέρπετε δ᾽ αὐτὴν  </p>
        <p><a>18.316</a>  ἥμεναι ἐν μεγάρῳ, ἢ εἴρια πείκετε χερσίν:  </p>
        <p><a>18.317</a>  αὐτὰρ ἐγὼ τούτοισι φάος πάντεσσι παρέξω.  </p>
        <p><a>18.318</a>  ἤν περ γάρ κ᾽ ἐθέλωσιν ἐΰθρονον Ἠῶ μίμνειν,  </p>
        <p><a>18.319</a>  οὔ τί με νικήσουσι: πολυτλήμων δὲ μάλ᾽ εἰμί.  </p>
        <p><a>18.320</a>  ὣς ἔφαθ᾽, αἱ δ᾽ ἐγέλασσαν, ἐς ἀλλήλας δὲ ἴδοντο.  </p>
        <p><a>18.321</a>  τὸν δ᾽ αἰσχρῶς ἐνένιπε Μελανθὼ καλλιπάρῃος,  </p>
        <p><a>18.322</a>  τὴν Δολίος μὲν ἔτικτε, κόμισσε δὲ Πηνελόπεια,  </p>
        <p><a>18.323</a>  παῖδα δὲ ὣς ἀτίταλλε, δίδου δ᾽ ἄρ᾽ ἀθύρματα θυμῷ:  </p>
        <p><a>18.324</a>  ἀλλ᾽ οὐδ᾽ ὣς ἔχε πένθος ἐνὶ φρεσὶ Πηνελοπείης,  </p>
        <p><a>18.325</a>  ἀλλ᾽ ἥ γ᾽ Εὐρυμάχῳ μισγέσκετο καὶ φιλέεσκεν.  </p>
        <p><a>18.326</a>  ἥ ῥ᾽ Ὀδυσῆ᾽ ἐνένιπεν ὀνειδείοις ἐπέεσσιν:  </p>
        <p><a>18.327</a>  ξεῖνε τάλαν, σύ γέ τις φρένας ἐκπεπαταγμένος ἐσσί,  </p>
        <p><a>18.328</a>  οὐδ᾽ ἐθέλεις εὕδειν χαλκήϊον ἐς δόμον ἐλθών,  </p>
        <p><a>18.329</a>  ἠέ που ἐς λέσχην, ἀλλ᾽ ἐνθάδε πόλλ᾽ ἀγορεύεις,  </p>
        <p><a>18.330</a>  θαρσαλέως πολλοῖσι μετ᾽ ἀνδράσιν, οὐδέ τι θυμῷ  </p>
        <p><a>18.331</a>  ταρβεῖς: ἦ ῥά σε οἶνος ἔχει φρένας, ἤ νύ τοι αἰεὶ  </p>
        <p><a>18.332</a>  τοιοῦτος νόος ἐστίν: ὃ καὶ μεταμώνια βάζεις.  </p>
        <p><a>18.333</a>  ἦ ἀλύεις, ὅτι Ἶρον ἐνίκησας τὸν ἀλήτην;  </p>
        <p><a>18.334</a>  μή τίς τοι τάχα Ἴρου ἀμείνων ἄλλος ἀναστῇ,  </p>
        <p><a>18.335</a>  ὅς τίς σ᾽ ἀμφὶ κάρη κεκοπὼς χερσὶ στιβαρῇσι  </p>
        <p><a>18.336</a>  δώματος ἐκπέμψῃσι, φορύξας αἵματι πολλῷ.  </p>
        <p><a>18.337</a>  τὴν δ᾽ ἄρ᾽ ὑπόδρα ἰδὼν προσέφη πολύμητις Ὀδυσσεύς:  </p>
        <p><a>18.338</a>  ἦ τάχα Τηλεμάχῳ ἐρέω, κύον, οἷ᾽ ἀγορεύεις,  </p>
        <p><a>18.339</a>  κεῖσ᾽ ἐλθών, ἵνα σ᾽ αὖθι διὰ μελεϊστὶ τάμῃσιν.  </p>
        <p><a>18.340</a>  ὣς εἰπὼν ἐπέεσσι διεπτοίησε γυναῖκας.  </p>
        <p><a>18.341</a>  βὰν δ᾽ ἴμεναι διὰ δῶμα, λύθεν δ᾽ ὑπὸ γυῖα ἑκάστης  </p>
        <p><a>18.342</a>  ταρβοσύνῃ: φὰν γάρ μιν ἀληθέα μυθήσασθαι.  </p>
        <p><a>18.343</a>  αὐτὰρ ὁ πὰρ λαμπτῆρσι φαείνων αἰθομένοισιν  </p>
        <p><a>18.344</a>  ἑστήκειν ἐς πάντας ὁρώμενος: ἄλλα δέ οἱ κῆρ  </p>
        <p><a>18.345</a>  ὥρμαινε φρεσὶν ᾗσιν, ἅ ῥ᾽ οὐκ ἀτέλεστα γένοντο.  </p>
        <p><a>18.346</a>  μνηστῆρας δ᾽ οὐ πάμπαν ἀγήνορας εἴα Ἀθήνη  </p>
        <p><a>18.347</a>  λώβης ἴσχεσθαι θυμαλγέος, ὄφρ᾽ ἔτι μᾶλλον  </p>
        <p><a>18.348</a>  δύη ἄχος κραδίην Λαερτιάδεω Ὀδυσῆος.  </p>
        <p><a>18.349</a>  τοῖσιν δ᾽ Εὐρύμαχος, Πολύβου πάϊς, ἦρχ᾽ ἀγορεύειν,  </p>
        <p><a>18.350</a>  κερτομέων Ὀδυσῆα: γέλω δ᾽ ἑτάροισιν ἔτευχε.  </p>
        <p><a>18.351</a>  κέκλυτέ μευ, μνηστῆρες ἀγακλειτῆς βασιλείης,  </p>
        <p><a>18.352</a>  ὄφρ᾽ εἴπω τά με θυμὸς ἐνὶ στήθεσσι κελεύει.  </p>
        <p><a>18.353</a>  οὐκ ἀθεεὶ ὅδ᾽ ἀνὴρ Ὀδυσήϊον ἐς δόμον ἵκει:  </p>
        <p><a>18.354</a>  ἔμπης μοι δοκέει δαίδων σέλας ἔμμεναι αὐτοῦ  </p>
        <p><a>18.355</a>  κὰκ κεφαλῆς, ἐπεὶ οὔ οἱ ἔνι τρίχες οὐδ᾽ ἠβαιαί.  </p>
        <p><a>18.356</a>  ἦ ῥ᾽, ἅμα τε προσέειπεν Ὀδυσσῆα πτολίπορθον:  </p>
        <p><a>18.357</a>  ξεῖν᾽, ἦ ἄρ κ᾽ ἐθέλοις θητευέμεν, εἴ σ᾽ ἀνελοίμην,  </p>
        <p><a>18.358</a>  ἀγροῦ ἐπ᾽ ἐσχατιῆς—μισθὸς δέ τοι ἄρκιος ἔσται—  </p>
        <p><a>18.359</a>  αἱμασιάς τε λέγων καὶ δένδρεα μακρὰ φυτεύων;  </p>
        <p><a>18.360</a>  ἔνθα κ᾽ ἐγὼ σῖτον μὲν ἐπηετανὸν παρέχοιμι,  </p>
        <p><a>18.361</a>  εἵματα δ᾽ ἀμφιέσαιμι ποσίν θ᾽ ὑποδήματα δοίην.  </p>
        <p><a>18.362</a>  ἀλλ᾽ ἐπεὶ οὖν δὴ ἔργα κάκ᾽ ἔμμαθες, οὐκ ἐθελήσεις  </p>
        <p><a>18.363</a>  ἔργον ἐποίχεσθαι, ἀλλὰ πτώσσειν κατὰ δῆμον  </p>
        <p><a>18.364</a>  βούλεαι, ὄφρ᾽ ἄν ἔχῃς βόσκειν σὴν γαστέρ᾽ ἄναλτον.  </p>
        <p><a>18.365</a>  τὸν δ᾽ ἀπαμειβόμενος προσέφη πολύμητις Ὀδυσσεύς:  </p>
        <p><a>18.366</a>  Εὐρύμαχ᾽, εἰ γὰρ νῶϊν ἔρις ἔργοιο γένοιτο  </p>
        <p><a>18.367</a>  ὥρῃ ἐν εἰαρινῇ, ὅτε τ᾽ ἤματα μακρὰ πέλονται,  </p>
        <p><a>18.368</a>  ἐν ποίῃ, δρέπανον μὲν ἐγὼν εὐκαμπὲς ἔχοιμι,  </p>
        <p><a>18.369</a>  καὶ δὲ σὺ τοῖον ἔχοις, ἵνα πειρησαίμεθα ἔργου  </p>
        <p><a>18.370</a>  νήστιες ἄχρι μάλα κνέφαος, ποίη δὲ παρείη.  </p>
        <p><a>18.371</a>  εἰ δ᾽ αὖ καὶ βόες εἶεν ἐλαυνέμεν, οἵ περ ἄριστοι,  </p>
        <p><a>18.372</a>  αἴθωνες, μεγάλοι, ἄμφω κεκορηότε ποίης,  </p>
        <p><a>18.373</a>  ἥλικες, ἰσοφόροι, τῶν τε σθένος οὐκ ἀλαπαδνόν,  </p>
        <p><a>18.374</a>  τετράγυον δ᾽ εἴη, εἴκοι δ᾽ ὑπὸ βῶλος ἀρότρῳ:  </p>
        <p><a>18.375</a>  τῷ κέ μ᾽ ἴδοις, εἰ ὦλκα διηνεκέα προταμοίμην.  </p>
        <p><a>18.376</a>  εἰ δ᾽ αὖ καὶ πόλεμόν ποθεν ὁρμήσειε Κρονίων  </p>
        <p><a>18.377</a>  σήμερον, αὐτὰρ ἐμοὶ σάκος εἴη καὶ δύο δοῦρε  </p>
        <p><a>18.378</a>  καὶ κυνέη πάγχαλκος, ἐπὶ κροτάφοις ἀραρυῖα,  </p>
        <p><a>18.379</a>  τῷ κέ μ᾽ ἴδοις πρώτοισιν ἐνὶ προμάχοισι μιγέντα,  </p>
        <p><a>18.380</a>  οὐδ᾽ ἄν μοι τὴν γαστέρ᾽ ὀνειδίζων ἀγορεύοις.  </p>
        <p><a>18.381</a>  ἀλλὰ μάλ᾽ ὑβρίξεις, καί τοι νόος ἐστὶν ἀπηνής:  </p>
        <p><a>18.382</a>  καί πού τις δοκέεις μέγας ἔμμεναι ἠδὲ κραταιός,  </p>
        <p><a>18.383</a>  οὕνεκα πὰρ παύροισι καὶ οὐκ ἀγαθοῖσιν ὁμιλεῖς.  </p>
        <p><a>18.384</a>  εἰ δ᾽ Ὀδυσεὺς ἔλθοι καὶ ἵκοιτ᾽ ἐς πατρίδα γαῖαν,  </p>
        <p><a>18.385</a>  αἶψά κέ τοι τὰ θύρετρα, καὶ εὐρέα περ μάλ᾽ ἐόντα,  </p>
        <p><a>18.386</a>  φεύγοντι στείνοιτο διὲκ προθύροιο θύραζε.  </p>
        <p><a>18.387</a>  ὣς ἔφατ᾽, Εὐρύμαχος δ᾽ ἐχολώσατο κηρόθι μᾶλλον,  </p>
        <p><a>18.388</a>  καί μιν ὑπόδρα ἰδὼν ἔπεα πτερόεντα προσηύδα:  </p>
        <p><a>18.389</a>  ἆ δείλ᾽, ἦ τάχα τοι τελέω κακόν, οἷ᾽ ἀγορεύεις  </p>
        <p><a>18.390</a>  θαρσαλέως πολλοῖσι μετ᾽ ἀνδράσιν, οὐδέ τι θυμῷ  </p>
        <p><a>18.391</a>  ταρβεῖς: ἦ ῥά σε οἶνος ἔχει φρένας, ἤ νύ τοι αἰεὶ  </p>
        <p><a>18.392</a>  τοιοῦτος νόος ἐστίν: ὃ καὶ μεταμώνια βάζεις.  </p>
        <p><a>18.393</a>  ἦ ἀλύεις, ὅτι Ἶρον ἐνίκησας τὸν ἀλήτην;  </p>
        <p><a>18.394</a>  ὣς ἄρα φωνήσας σφέλας ἔλλαβεν: αὐτὰρ Ὀδυσσεὺς  </p>
        <p><a>18.395</a>  Ἀμφινόμου πρὸς γοῦνα καθέζετο Δουλιχιῆος,  </p>
        <p><a>18.396</a>  Εὐρύμαχον δείσας: ὁ δ᾽ ἄρ᾽ οἰνοχόον βάλε χεῖρα  </p>
        <p><a>18.397</a>  δεξιτερήν: πρόχοος δὲ χαμαὶ βόμβησε πεσοῦσα,  </p>
        <p><a>18.398</a>  αὐτὰρ ὅ γ᾽ οἰμώξας πέσεν ὕπτιος ἐν κονίῃσι.  </p>
        <p><a>18.399</a>  μνηστῆρες δ᾽ ὁμάδησαν ἀνὰ μέγαρα σκιόεντα,  </p>
        <p><a>18.400</a>  ὧδε δέ τις εἴπεσκεν ἰδὼν ἐς πλησίον ἄλλον:  </p>
        <p><a>18.401</a>  αἴθ᾽ ὤφελλ᾽ ὁ ξεῖνος ἀλώμενος ἄλλοθ᾽ ὀλέσθαι  </p>
        <p><a>18.402</a>  πρὶν ἐλθεῖν: τῷ οὔ τι τόσον κέλαδον μετέθηκε.  </p>
        <p><a>18.403</a>  νῦν δὲ περὶ πτωχῶν ἐριδαίνομεν, οὐδέ τι δαιτὸς  </p>
        <p><a>18.404</a>  ἐσθλῆς ἔσσεται ἦδος, ἐπεὶ τὰ χερείονα νικᾷ.  </p>
        <p><a>18.405</a>  τοῖσι δὲ καὶ μετέειφ᾽ ἱερὴ ἲς Τηλεμάχοιο  </p>
        <p><a>18.406</a>  δαιμόνιοι, μαίνεσθε καὶ οὐκέτι κεύθετε θυμῷ  </p>
        <p><a>18.407</a>  βρωτὺν οὐδὲ ποτῆτα: θεῶν νύ τις ὔμμ᾽ ὀροθύνει.  </p>
        <p><a>18.408</a>  ἀλλ᾽ εὖ δαισάμενοι κατακείετε οἴκαδ᾽ ἰόντες,  </p>
        <p><a>18.409</a>  ὁππότε θυμὸς ἄνωγε: διώκω δ᾽ οὔ τιν᾽ ἐγώ γε.  </p>
        <p><a>18.410</a>  ὣς ἔφαθ᾽, οἱ δ᾽ ἄρα πάντες ὀδὰξ ἐν χείλεσι φύντες  </p>
        <p><a>18.411</a>  Τηλέμαχον θαύμαζον, ὃ θαρσαλέως ἀγόρευε.  </p>
        <p><a>18.412</a>  τοῖσιν δ᾽ Ἀμφίνομος ἀγορήσατο καὶ μετέειπε  </p>
        <p><a>18.413</a>  Νίσου φαίδιμος υἱός, Ἀρητιάδαο ἄνακτος:  </p>
        <p><a>18.414</a>  ὦ φίλοι, οὐκ ἂν δή τις ἐπὶ ῥηθέντι δικαίῳ  </p>
        <p><a>18.415</a>  ἀντιβίοις ἐπέεσσι καθαπτόμενος χαλεπαίνοι:  </p>
        <p><a>18.416</a>  μήτε τι τὸν ξεῖνον στυφελίζετε μήτε τιν᾽ ἄλλον  </p>
        <p><a>18.417</a>  δμώων, οἳ κατὰ δώματ᾽ Ὀδυσσῆος θείοιο.  </p>
        <p><a>18.418</a>  ἀλλ᾽ ἄγετ᾽, οἰνοχόος μὲν ἐπαρξάσθω δεπάεσσιν,  </p>
        <p><a>18.419</a>  ὄφρα σπείσαντες κατακείομεν οἴκαδ᾽ ἰόντες:  </p>
        <p><a>18.420</a>  τὸν ξεῖνον δὲ ἐῶμεν ἐνὶ μεγάροις Ὀδυσῆος  </p>
        <p><a>18.421</a>  Τηλεμάχῳ μελέμεν: τοῦ γὰρ φίλον ἵκετο δῶμα.  </p>
        <p><a>18.422</a>  ὣς φάτο, τοῖσι δὲ πᾶσιν ἑαδότα μῦθον ἔειπε.  </p>
        <p><a>18.423</a>  τοῖσιν δὲ κρητῆρα κεράσσατο Μούλιος ἥρως,  </p>
        <p><a>18.424</a>  κῆρυξ Δουλιχιεύς: θεράπων δ᾽ ἦν Ἀμφινόμοιο:  </p>
        <p><a>18.425</a>  νώμησεν δ᾽ ἄρα πᾶσιν ἐπισταδόν: οἱ δὲ θεοῖσι  </p>
        <p><a>18.426</a>  σπείσαντες μακάρεσσι πίον μελιηδέα οἶνον.  </p>
        <p><a>18.427</a>  αὐτὰρ ἐπεὶ σπεῖσάν τ᾽ ἔπιόν θ᾽ ὅσον ἤθελε θυμός,  </p>
        <p><a>18.428</a>  βάν ῥ᾽ ἴμεναι κείοντες ἑὰ πρὸς δώμαθ᾽ ἕκαστος.  </p>
    </div>
    <div class="bk">
        <h4 class="latin">ΟΔΥΣΣΕΙΑΣ τ</h4>
        <p><a>19.1</a>  αὐτὰρ ὁ ἐν μεγάρῳ ὑπελείπετο δῖος Ὀδυσσεύς,  </p>
        <p><a>19.2</a>  μνηστήρεσσι φόνον σὺν Ἀθήνῃ μερμηρίζων:  </p>
        <p><a>19.3</a>  αἶψα δὲ Τηλέμαχον ἔπεα πτερόεντα προσηύδα:  </p>
        <p><a>19.4</a>  Τηλέμαχε, χρὴ τεύχε᾽ ἀρήϊα κατθέμεν εἴσω  </p>
        <p><a>19.5</a>  πάντα μάλ᾽: αὐτὰρ μνηστῆρας μαλακοῖς ἐπέεσσι  </p>
        <p><a>19.6</a>  παρφάσθαι, ὅτε κέν σε μεταλλῶσιν ποθέοντες:  </p>
        <p><a>19.7</a>  ἐκ καπνοῦ κατέθηκ᾽, ἐπεὶ οὐκέτι τοῖσιν ἐῴκει  </p>
        <p><a>19.8</a>  οἷά ποτε Τροίηνδε κιὼν κατέλειπεν Ὀδυσσεύς,  </p>
        <p><a>19.9</a>  ἀλλὰ κατῄκισται, ὅσσον πυρὸς ἵκετ᾽ ἀϋτμή.  </p>
        <p><a>19.10</a>  πρὸς δ᾽ ἔτι καὶ τόδε μεῖζον ἐνὶ φρεσὶν ἔβαλε δαίμων  </p>
        <p><a>19.11</a>  μή πως οἰνωθέντες, ἔριν στήσαντες ἐν ὑμῖν,  </p>
        <p><a>19.12</a>  ἀλλήλους τρώσητε καταισχύνητέ τε δαῖτα  </p>
        <p><a>19.13</a>  καὶ μνηστύν: αὐτὸς γὰρ ἐφέλκεται ἄνδρα σίδηρος.  </p>
        <p><a>19.14</a>  ὣς φάτο, Τηλέμαχος δὲ φίλῳ ἐπεπείθετο πατρί,  </p>
        <p><a>19.15</a>  ἐκ δὲ καλεσσάμενος προσέφη τροφὸν Εὐρύκλειαν:  </p>
        <p><a>19.16</a>  μαῖ᾽, ἄγε δή μοι ἔρυξον ἐνὶ μεγάροισι γυναῖκας,  </p>
        <p><a>19.17</a>  ὄφρα κεν ἐς θάλαμον καταθείομαι ἔντεα πατρὸς  </p>
        <p><a>19.18</a>  καλά, τά μοι κατὰ οἶκον ἀκηδέα καπνὸς ἀμέρδει  </p>
        <p><a>19.19</a>  πατρὸς ἀποιχομένοιο: ἐγὼ δ᾽ ἔτι νήπιος ἦα.  </p>
        <p><a>19.20</a>  νῦν δ᾽ ἐθέλω καταθέσθαι, ἵν᾽ οὐ πυρὸς ἵξετ᾽ ἀϋτμή.  </p>
        <p><a>19.21</a>  τὸν δ᾽ αὖτε προσέειπε φίλη τροφὸς Εὐρύκλεια:  </p>
        <p><a>19.22</a>  αἲ γὰρ δή ποτε, τέκνον, ἐπιφροσύνας ἀνέλοιο  </p>
        <p><a>19.23</a>  οἴκου κήδεσθαι καὶ κτήματα πάντα φυλάσσειν.  </p>
        <p><a>19.24</a>  ἀλλ᾽ ἄγε, τίς τοι ἔπειτα μετοιχομένη φάος οἴσει;  </p>
        <p><a>19.25</a>  δμῳὰς δ᾽ οὐκ εἴας προβλωσκέμεν, αἵ κεν ἔφαινον.  </p>
        <p><a>19.26</a>  τὴν δ᾽ αὖ Τηλέμαχος πεπνυμένος ἀντίον ηὔδα:  </p>
        <p><a>19.27</a>  ξεῖνος ὅδ᾽: οὐ γὰρ ἀεργὸν ἀνέξομαι ὅς κεν ἐμῆς γε  </p>
        <p><a>19.28</a>  χοίνικος ἅπτηται, καὶ τηλόθεν εἰληλουθώς.  </p>
        <p><a>19.29</a>  ὣς ἄρ᾽ ἐφώνησεν, τῇ δ᾽ ἄπτερος ἔπλετο μῦθος.  </p>
        <p><a>19.30</a>  κλήϊσεν δὲ θύρας μεγάρων εὖ ναιεταόντων.  </p>
        <p><a>19.31</a>  τὼ δ᾽ ἄρ᾽ ἀναΐξαντ᾽ Ὀδυσεὺς καὶ φαίδιμος υἱὸς  </p>
        <p><a>19.32</a>  ἐσφόρεον κόρυθάς τε καὶ ἀσπίδας ὀμφαλοέσσας  </p>
        <p><a>19.33</a>  ἔγχεά τ᾽ ὀξυόεντα: πάροιθε δὲ Παλλὰς Ἀθήνη,  </p>
        <p><a>19.34</a>  χρύσεον λύχνον ἔχουσα, φάος περικαλλὲς ἐποίει.  </p>
        <p><a>19.35</a>  δὴ τότε Τηλέμαχος προσεφώνεεν ὃν πατέρ᾽ αἶψα:  </p>
        <p><a>19.36</a>  ὦ πάτερ, ἦ μέγα θαῦμα τόδ᾽ ὀφθαλμοῖσιν ὁρῶμαι.  </p>
        <p><a>19.37</a>  ἔμπης μοι τοῖχοι μεγάρων καλαί τε μεσόδμαι,  </p>
        <p><a>19.38</a>  εἰλάτιναί τε δοκοί, καὶ κίονες ὑψόσ᾽ ἔχοντες  </p>
        <p><a>19.39</a>  φαίνοντ᾽ ὀφθαλμοῖς ὡς εἰ πυρὸς αἰθομένοιο.  </p>
        <p><a>19.40</a>  ἦ μάλα τις θεὸς ἔνδον, οἳ οὐρανὸν εὐρὺν ἔχουσι.  </p>
        <p><a>19.41</a>  τὸν δ᾽ ἀπαμειβόμενος προσέφη πολύμητις Ὀδυσσεύς:  </p>
        <p><a>19.42</a>  σίγα καὶ κατὰ σὸν νόον ἴσχανε μηδ᾽ ἐρέεινε:  </p>
        <p><a>19.43</a>  αὕτη τοι δίκη ἐστὶ θεῶν, οἳ Ὄλυμπον ἔχουσιν.  </p>
        <p><a>19.44</a>  ἀλλὰ σὺ μὲν κατάλεξαι, ἐγὼ δ᾽ ὑπολείψομαι αὐτοῦ,  </p>
        <p><a>19.45</a>  ὄφρα κ᾽ ἔτι δμῳὰς καὶ μητέρα σὴν ἐρεθίζω:  </p>
        <p><a>19.46</a>  ἡ δέ μ᾽ ὀδυρομένη εἰρήσεται ἀμφὶς ἕκαστα.  </p>
        <p><a>19.47</a>  ὣς φάτο, Τηλέμαχος δὲ διὲκ μεγάροιο βεβήκει  </p>
        <p><a>19.48</a>  κείων ἐς θάλαμον, δαΐδων ὕπο λαμπομενάων,  </p>
        <p><a>19.49</a>  ἔνθα πάρος κοιμᾶθ᾽, ὅτε μιν γλυκὺς ὕπνος ἱκάνοι:  </p>
        <p><a>19.50</a>  ἔνθ᾽ ἄρα καὶ τότ᾽ ἔλεκτο καὶ Ἠῶ δῖαν ἔμιμνεν.  </p>
        <p><a>19.51</a>  αὐτὰρ ὁ ἐν μεγάρῳ ὑπελείπετο δῖος Ὀδυσσεύς,  </p>
        <p><a>19.52</a>  μνηστήρεσσι φόνον σὺν Ἀθήνῃ μερμηρίζων.  </p>
        <p><a>19.53</a>  ἡ δ᾽ ἴεν ἐκ θαλάμοιο περίφρων Πηνελόπεια,  </p>
        <p><a>19.54</a>  Ἀρτέμιδι ἰκέλη ἠὲ χρυσέῃ Ἀφροδίτῃ.  </p>
        <p><a>19.55</a>  τῇ παρὰ μὲν κλισίην πυρὶ κάτθεσαν, ἔνθ᾽ ἄρ᾽ ἐφῖζε,  </p>
        <p><a>19.56</a>  δινωτὴν ἐλέφαντι καὶ ἀργύρῳ: ἥν ποτε τέκτων  </p>
        <p><a>19.57</a>  ποίησ᾽ Ἰκμάλιος, καὶ ὑπὸ θρῆνυν ποσὶν ἧκε  </p>
        <p><a>19.58</a>  προσφυέ᾽ ἐξ αὐτῆς, ὅθ᾽ ἐπὶ μέγα βάλλετο κῶας.  </p>
        <p><a>19.59</a>  ἔνθα καθέζετ᾽ ἔπειτα περίφρων Πηνελόπεια.  </p>
        <p><a>19.60</a>  ἦλθον δὲ δμῳαὶ λευκώλενοι ἐκ μεγάροιο.  </p>
        <p><a>19.61</a>  αἱ δ᾽ ἀπὸ μὲν σῖτον πολὺν ᾕρεον ἠδὲ τραπέζας  </p>
        <p><a>19.62</a>  καὶ δέπα, ἔνθεν ἄρ᾽ ἄνδρες ὑπερμενέοντες ἔπινον:  </p>
        <p><a>19.63</a>  πῦρ δ᾽ ἀπὸ λαμπτήρων χαμάδις βάλον, ἄλλα δ᾽ ἐπ᾽ αὐτῶν  </p>
        <p><a>19.64</a>  νήησαν ξύλα πολλά, φόως ἔμεν ἠδὲ θέρεσθαι.  </p>
        <p><a>19.65</a>  ἡ δ᾽ Ὀδυσῆ᾽ ἐνένιπε Μελανθὼ δεύτερον αὖτις:  </p>
        <p><a>19.66</a>  ξεῖν᾽, ἔτι καὶ νῦν ἐνθάδ᾽ ἀνιήσεις διὰ νύκτα  </p>
        <p><a>19.67</a>  δινεύων κατὰ οἶκον, ὀπιπεύσεις δὲ γυναῖκας;  </p>
        <p><a>19.68</a>  ἀλλ᾽ ἔξελθε θύραζε, τάλαν, καὶ δαιτὸς ὄνησο:  </p>
        <p><a>19.69</a>  ἢ τάχα καὶ δαλῷ βεβλημένος εἶσθα θύραζε.  </p>
        <p><a>19.70</a>  τὴν δ᾽ ἄρ᾽ ὑπόδρα ἰδὼν προσέφη πολύμητις Ὀδυσσεύς:  </p>
        <p><a>19.71</a>  δαιμονίη, τί μοι ὧδ᾽ ἐπέχεις κεκοτηότι θυμῷ;  </p>
        <p><a>19.72</a>  ἦ ὅτι δὴ ῥυπόω, κακὰ δὲ χροῒ εἵματα εἷμαι,  </p>
        <p><a>19.73</a>  πτωχεύω δ᾽ ἀνὰ δῆμον; ἀναγκαίη γὰρ ἐπείγει.  </p>
        <p><a>19.74</a>  τοιοῦτοι πτωχοὶ καὶ ἀλήμονες ἄνδρες ἔασι  </p>
        <p><a>19.75</a>  καὶ γὰρ ἐγώ ποτε οἶκον ἐν ἀνθρώποισιν ἔναιον  </p>
        <p><a>19.76</a>  ὄλβιος ἀφνειὸν καὶ πολλάκι δόσκον ἀλήτῃ,  </p>
        <p><a>19.77</a>  τοίῳ ὁποῖος ἔοι καὶ ὅτευ κεχρημένος ἔλθοι:  </p>
        <p><a>19.78</a>  ἦσαν δὲ δμῶες μάλα μυρίοι, ἄλλα τε πολλὰ  </p>
        <p><a>19.79</a>  οἷσίν τ᾽ εὖ ζώουσι καὶ ἀφνειοὶ καλέονται.  </p>
        <p><a>19.80</a>  ἀλλὰ Ζεὺς ἀλάπαξε Κρονίων: ἤθελε γάρ που:  </p>
        <p><a>19.81</a>  τῷ νῦν μήποτε καὶ σύ, γύναι, ἀπὸ πᾶσαν ὀλέσσῃς  </p>
        <p><a>19.82</a>  ἀγλαΐην, τῇ νῦν γε μετὰ δμῳῇσι κέκασσαι:  </p>
        <p><a>19.83</a>  μή πώς τοι δέσποινα κοτεσσαμένη χαλεπήνῃ,  </p>
        <p><a>19.84</a>  ἢ Ὀδυσεὺς ἔλθῃ: ἔτι γὰρ καὶ ἐλπίδος αἶσα.  </p>
        <p><a>19.85</a>  εἰ δ᾽ ὁ μὲν ὣς ἀπόλωλε καὶ οὐκέτι νόστιμός ἐστιν,  </p>
        <p><a>19.86</a>  ἀλλ᾽ ἤδη παῖς τοῖος Ἀπόλλωνός γε ἕκητι,  </p>
        <p><a>19.87</a>  Τηλέμαχος: τὸν δ᾽ οὔ τις ἐνὶ μεγάροισι γυναικῶν  </p>
        <p><a>19.88</a>  λήθει ἀτασθάλλουσ᾽, ἐπεὶ οὐκέτι τηλίκος ἐστίν.  </p>
        <p><a>19.89</a>  ὣς φάτο, τοῦ δ᾽ ἤκουσε περίφρων Πηνελόπεια,  </p>
        <p><a>19.90</a>  ἀμφίπολον δ᾽ ἐνένιπεν ἔπος τ᾽ ἔφατ᾽ ἔκ τ᾽ ὀνόμαζε:  </p>
        <p><a>19.91</a>  πάντως, θαρσαλέη, κύον ἀδεές, οὔ τί με λήθεις  </p>
        <p><a>19.92</a>  ἔρδουσα μέγα ἔργον, ὃ σῇ κεφαλῇ ἀναμάξεις:  </p>
        <p><a>19.93</a>  πάντα γὰρ εὖ ᾔδησθ᾽, ἐπεὶ ἐξ ἐμεῦ ἔκλυες αὐτῆς  </p>
        <p><a>19.94</a>  ὡς τὸν ξεῖνον ἔμελλον ἐνὶ μεγάροισιν ἐμοῖσιν  </p>
        <p><a>19.95</a>  ἀμφὶ πόσει εἴρεσθαι, ἐπεὶ πυκινῶς ἀκάχημαι.  </p>
        <p><a>19.96</a>  ἦ ῥα καὶ Εὐρυνόμην ταμίην πρὸς μῦθον ἔειπεν:  </p>
        <p><a>19.97</a>  Εὐρυνόμη, φέρε δὴ δίφρον καὶ κῶας ἐπ᾽ αὐτοῦ,  </p>
        <p><a>19.98</a>  ὄφρα καθεζόμενος εἴπῃ ἔπος ἠδ᾽ ἐπακούσῃ  </p>
        <p><a>19.99</a>  ὁ ξεῖνος ἐμέθεν: ἐθέλω δέ μιν ἐξερέεσθαι.  </p>
        <p><a>19.100</a>  ὣς ἔφαθ᾽, ἡ δὲ μάλ᾽ ὀτραλέως κατέθηκε φέρουσα  </p>
        <p><a>19.101</a>  δίφρον ἐΰξεστον καὶ ἐπ᾽ αὐτῷ κῶας ἔβαλλεν:  </p>
        <p><a>19.102</a>  ἔνθα καθέζετ᾽ ἔπειτα πολύτλας δῖος Ὀδυσσεύς.  </p>
        <p><a>19.103</a>  τοῖσι δὲ μύθων ἦρχε περίφρων Πηνελόπεια:  </p>
        <p><a>19.104</a>  ξεῖνε, τὸ μέν σε πρῶτον ἐγὼν εἰρήσομαι αὐτή:  </p>
        <p><a>19.105</a>  τίς πόθεν εἶς ἀνδρῶν;  πόθι τοι πόλις ἠδὲ τοκῆες;  </p>
        <p><a>19.106</a>  τὴν δ᾽ ἀπαμειβόμενος προσέφη πολύμητις Ὀδυσσεύς:  </p>
        <p><a>19.107</a>  ὦ γύναι, οὐκ ἄν τίς σε βροτῶν ἐπ᾽ ἀπείρονα γαῖαν  </p>
        <p><a>19.108</a>  νεικέοι: ἦ γάρ σευ κλέος οὐρανὸν εὐρὺν ἱκάνει,  </p>
        <p><a>19.109</a>  ὥς τέ τευ ἢ βασιλῆος ἀμύμονος, ὅς τε θεουδὴς  </p>
        <p><a>19.110</a>  ἀνδράσιν ἐν πολλοῖσι καὶ ἰφθίμοισιν ἀνάσσων  </p>
        <p><a>19.111</a>  εὐδικίας ἀνέχῃσι, φέρῃσι δὲ γαῖα μέλαινα  </p>
        <p><a>19.112</a>  πυροὺς καὶ κριθάς, βρίθῃσι δὲ δένδρεα καρπῷ,  </p>
        <p><a>19.113</a>  τίκτῃ δ᾽ ἔμπεδα μῆλα, θάλασσα δὲ παρέχῃ ἰχθῦς  </p>
        <p><a>19.114</a>  ἐξ εὐηγεσίης, ἀρετῶσι δὲ λαοὶ ὑπ᾽ αὐτοῦ.  </p>
        <p><a>19.115</a>  τῷ ἐμὲ νῦν τὰ μὲν ἄλλα μετάλλα σῷ ἐνὶ οἴκῳ,  </p>
        <p><a>19.116</a>  μηδ᾽ ἐμὸν ἐξερέεινε γένος καὶ πατρίδα γαῖαν,  </p>
        <p><a>19.117</a>  μή μοι μᾶλλον θυμὸν ἐνιπλήσῃς ὀδυνάων  </p>
        <p><a>19.118</a>  μνησαμένῳ μάλα δ᾽ εἰμὶ πολύστονος: οὐδέ τί με χρὴ  </p>
        <p><a>19.119</a>  οἴκῳ ἐν ἀλλοτρίῳ γοόωντά τε μυρόμενόν τε  </p>
        <p><a>19.120</a>  ἧσθαι, ἐπεὶ κάκιον πενθήμεναι ἄκριτον αἰεί:  </p>
        <p><a>19.121</a>  μή τίς μοι δμῳῶν νεμεσήσεται, ἠὲ σύ γ᾽ αὐτή,  </p>
        <p><a>19.122</a>  φῇ δὲ δακρυπλώειν βεβαρηότα με φρένας οἴνῳ.  </p>
        <p><a>19.123</a>  τὸν δ᾽ ἠμείβετ᾽ ἔπειτα περίφρων Πηνελόπεια:  </p>
        <p><a>19.124</a>  ξεῖν᾽, ἦ τοι μὲν ἐμὴν ἀρετὴν εἶδός τε δέμας τε  </p>
        <p><a>19.125</a>  ὤλεσαν ἀθάνατοι, ὅτε Ἴλιον εἰσανέβαινον  </p>
        <p><a>19.126</a>  Ἀργεῖοι, μετὰ τοῖσι δ᾽ ἐμὸς πόσις ᾖεν Ὀδυσσεύς  </p>
        <p><a>19.127</a>  εἰ κεῖνός γ᾽ ἐλθὼν τὸν ἐμὸν βίον ἀμφιπολεύοι,  </p>
        <p><a>19.128</a>  μεῖζον κε κλέος εἴη ἐμὸν καὶ κάλλιον οὕτως.  </p>
        <p><a>19.129</a>  νῦν δ᾽ ἄχομαι: τόσα γάρ μοι ἐπέσσευεν κακὰ δαίμων.  </p>
        <p><a>19.130</a>  ὅσσοι γὰρ νήσοισιν ἐπικρατέουσιν ἄριστοι,  </p>
        <p><a>19.131</a>  Δουλιχίῳ τε Σάμῃ τε καὶ ὑλήεντι Ζακύνθῳ,  </p>
        <p><a>19.132</a>  οἵ τ᾽ αὐτὴν Ἰθάκην εὐδείελον ἀμφινέμονται,  </p>
        <p><a>19.133</a>  οἵ μ᾽ ἀεκαζομένην μνῶνται, τρύχουσι δὲ οἶκον.  </p>
        <p><a>19.134</a>  τῷ οὔτε ξείνων ἐμπάξομαι οὔθ᾽ ἱκετάων  </p>
        <p><a>19.135</a>  οὔτε τι κηρύκων, οἳ δημιοεργοὶ ἔασιν:  </p>
        <p><a>19.136</a>  ἀλλ᾽ Ὀδυσῆ ποθέουσα φίλον κατατήκομαι ἦτορ.  </p>
        <p><a>19.137</a>  οἱ δὲ γάμον σπεύδουσιν: ἐγὼ δὲ δόλους τολυπεύω.  </p>
        <p><a>19.138</a>  φᾶρος μέν μοι πρῶτον ἐνέπνευσε φρεσὶ δαίμων,  </p>
        <p><a>19.139</a>  στησαμένῃ μέγαν ἱστόν, ἐνὶ μεγάροισιν ὑφαίνειν,  </p>
        <p><a>19.140</a>  λεπτὸν καὶ περίμετρον: ἄφαρ δ᾽ αὐτοῖς μετέειπον:  </p>
        <p><a>19.141</a>  κοῦροι, ἐμοὶ μνηστῆρες, ἐπεὶ θάνε δῖος Ὀδυσσεύς,  </p>
        <p><a>19.142</a>  μίμνετ᾽ ἐπειγόμενοι τὸν ἐμὸν γάμον, εἰς ὅ κε φᾶρος  </p>
        <p><a>19.143</a>  ἐκτελέσω—μή μοι μεταμώνια νήματ᾽ ὄληται—  </p>
        <p><a>19.144</a>  Λαέρτῃ ἥρωϊ ταφήϊον, εἰς ὅτε κέν μιν  </p>
        <p><a>19.145</a>  μοῖρ᾽ ὀλοὴ καθέλῃσι τανηλεγέος θανάτοιο:  </p>
        <p><a>19.146</a>  μή τίς μοι κατὰ δῆμον Ἀχαιϊάδων νεμεσήσῃ,  </p>
        <p><a>19.147</a>  αἴ κεν ἄτερ σπείρου κεῖται πολλὰ κτεατίσσας.  </p>
        <p><a>19.148</a>  ὣς ἐφάμην, τοῖσιν δ᾽ ἐπεπείθετο θυμὸς ἀγήνωρ.  </p>
        <p><a>19.149</a>  ἔνθα καὶ ἠματίη μὲν ὑφαίνεσκον μέγαν ἱστόν,  </p>
        <p><a>19.150</a>  νύκτας δ᾽ ἀλλύεσκον, ἐπεὶ δαΐδας παραθείμην.  </p>
        <p><a>19.151</a>  ὣς τρίετες μὲν ἔληθον ἐγὼ καὶ ἔπειθον Ἀχαιούς:  </p>
        <p><a>19.152</a>  ἀλλ᾽ ὅτε τέτρατον ἦλθεν ἔτος καὶ ἐπήλυθον ὧραι,  </p>
        <p><a>19.153</a>  μηνῶν φθινόντων, περὶ δ᾽ ἤματα πόλλ᾽ ἐτελέσθη,  </p>
        <p><a>19.154</a>  καὶ τότε δή με διὰ δμῳάς, κύνας οὐκ ἀλεγούσας,  </p>
        <p><a>19.155</a>  εἷλον ἐπελθόντες καὶ ὁμόκλησαν ἐπέεσσιν.  </p>
        <p><a>19.156</a>  ὣς τὸ μὲν ἐξετέλεσσα, καὶ οὐκ ἐθέλουσ᾽, ὑπ᾽ ἀνάγκης:  </p>
        <p><a>19.157</a>  νῦν δ᾽ οὔτ᾽ ἐκφυγέειν δύναμαι γάμον οὔτε τιν᾽ ἄλλην  </p>
        <p><a>19.158</a>  μῆτιν ἔθ᾽ εὑρίσκω: μάλα δ᾽ ὀτρύνουσι τοκῆες  </p>
        <p><a>19.159</a>  γήμασθ᾽, ἀσχαλάᾳ δὲ πάϊς βίοτον κατεδόντων,  </p>
        <p><a>19.160</a>  γιγνώσκων: ἤδη γὰρ ἀνὴρ οἶός τε μάλιστα  </p>
        <p><a>19.161</a>  οἴκου κήδεσθαι, τῷ τε Ζεὺς κῦδος ὀπάζει.  </p>
        <p><a>19.162</a>  ἀλλὰ καὶ ὥς μοι εἰπὲ τεὸν γένος, ὁππόθεν ἐσσί.  </p>
        <p><a>19.163</a>  οὐ γὰρ ἀπὸ δρυός ἐσσι παλαιφάτου οὐδ᾽ ἀπὸ πέτρης.  </p>
        <p><a>19.164</a>  τὴν δ᾽ ἀπαμειβόμενος προσέφη πολύμητις Ὀδυσσεύς:  </p>
        <p><a>19.165</a>  ὦ γύναι αἰδοίη Λαερτιάδεω Ὀδυσῆος,  </p>
        <p><a>19.166</a>  οὐκέτ᾽ ἀπολλήξεις τὸν ἐμὸν γόνον ἐξερέουσα;  </p>
        <p><a>19.167</a>  ἀλλ᾽ ἔκ τοι ἐρέω: ἦ μέν μ᾽ ἀχέεσσί γε δώσεις  </p>
        <p><a>19.168</a>  πλείοσιν ἢ ἔχομαι: ἡ γὰρ δίκη, ὁππότε πάτρης  </p>
        <p><a>19.169</a>  ἧς ἀπέῃσιν ἀνὴρ τόσσον χρόνον ὅσσον ἐγὼ νῦν,  </p>
        <p><a>19.170</a>  πολλὰ βροτῶν ἐπὶ ἄστε᾽ ἀλώμενος, ἄλγεα πάσχων:  </p>
        <p><a>19.171</a>  ἀλλὰ καὶ ὣς ἐρέω ὅ μ᾽ ἀνείρεαι ἠδὲ μεταλλᾷς.  </p>
        <p><a>19.172</a>  Κρήτη τις γαῖ᾽ ἔστι, μέσῳ ἐνὶ οἴνοπι πόντῳ,  </p>
        <p><a>19.173</a>  καλὴ καὶ πίειρα, περίρρυτος: ἐν δ᾽ ἄνθρωποι  </p>
        <p><a>19.174</a>  πολλοί, ἀπειρέσιοι, καὶ ἐννήκοντα πόληες.  </p>
        <p><a>19.175</a>  ἄλλη δ᾽ ἄλλων γλῶσσα μεμιγμένη: ἐν μὲν Ἀχαιοί,  </p>
        <p><a>19.176</a>  ἐν δ᾽ Ἐτεόκρητες μεγαλήτορες, ἐν δὲ Κύδωνες,  </p>
        <p><a>19.177</a>  Δωριέες τε τριχάϊκες δῖοί τε Πελασγοί.  </p>
        <p><a>19.178</a>  τῇσι δ᾽ ἐνὶ Κνωσός, μεγάλη πόλις, ἔνθα τε Μίνως  </p>
        <p><a>19.179</a>  ἐννέωρος βασίλευε Διὸς μεγάλου ὀαριστής,  </p>
        <p><a>19.180</a>  πατρὸς ἐμοῖο πατήρ, μεγαθύμου Δευκαλίωνος  </p>
        <p><a>19.181</a>  Δευκαλίων δ᾽ ἐμὲ τίκτε καὶ Ἰδομενῆα ἄνακτα:  </p>
        <p><a>19.182</a>  ἀλλ᾽ ὁ μὲν ἐν νήεσσι κορωνίσιν Ἴλιον ἴσω  </p>
        <p><a>19.183</a>  ᾤχεθ᾽ ἅμ᾽ Ἀτρείδῃσιν, ἐμοὶ δ᾽ ὄνομα κλυτὸν Αἴθων,  </p>
        <p><a>19.184</a>  ὁπλότερος γενεῇ: ὁ δ᾽ ἄρα πρότερος καὶ ἀρείων.  </p>
        <p><a>19.185</a>  ἔνθ᾽ Ὀδυσῆα ἐγὼν ἰδόμην καὶ ξείνια δῶκα.  </p>
        <p><a>19.186</a>  καὶ γὰρ τὸν Κρήτηνδε κατήγαγεν ἲς ἀνέμοιο,  </p>
        <p><a>19.187</a>  ἱέμενον Τροίηνδε παραπλάγξασα Μαλειῶν:  </p>
        <p><a>19.188</a>  στῆσε δ᾽ ἐν Ἀμνισῷ, ὅθι τε σπέος Εἰλειθυίης,  </p>
        <p><a>19.189</a>  ἐν λιμέσιν χαλεποῖσι, μόγις δ᾽ ὑπάλυξεν ἀέλλας.  </p>
        <p><a>19.190</a>  αὐτίκα δ᾽ Ἰδομενῆα μετάλλα ἄστυδ᾽ ἀνελθών:  </p>
        <p><a>19.191</a>  ξεῖνον γάρ οἱ ἔφασκε φίλον τ᾽ ἔμεν αἰδοῖόν τε.  </p>
        <p><a>19.192</a>  τῷ δ᾽ ἤδη δεκάτη ἢ ἑνδεκάτη πέλεν ἠὼς  </p>
        <p><a>19.193</a>  οἰχομένῳ σὺν νηυσὶ κορωνίσιν Ἴλιον εἴσω.  </p>
        <p><a>19.194</a>  τὸν μὲν ἐγὼ πρὸς δώματ᾽ ἄγων ἐῢ ἐξείνισσα,  </p>
        <p><a>19.195</a>  ἐνδυκέως φιλέων, πολλῶν κατὰ οἶκον ἐόντων:  </p>
        <p><a>19.196</a>  καί οἱ τοῖς ἄλλοις ἑτάροις, οἳ ἅμ᾽ αὐτῷ ἕποντο,  </p>
        <p><a>19.197</a>  δημόθεν ἄλφιτα δῶκα καὶ αἴθοπα οἶνον ἀγείρας  </p>
        <p><a>19.198</a>  καὶ βοῦς ἱρεύσασθαι, ἵνα πλησαίατο θυμόν.  </p>
        <p><a>19.199</a>  ἔνθα δυώδεκα μὲν μένον ἤματα δῖοι Ἀχαιοί:  </p>
        <p><a>19.200</a>  εἴλει γὰρ Βορέης ἄνεμος μέγας οὐδ᾽ ἐπὶ γαίῃ  </p>
        <p><a>19.201</a>  εἴα ἵστασθαι, χαλεπὸς δέ τις ὤρορε δαίμων.  </p>
        <p><a>19.202</a>  τῇ τρισκαιδεκάτῃ δ᾽ ἄνεμος πέσε, τοὶ δ᾽ ἀνάγοντο.  </p>
        <p><a>19.203</a>  ἴσκε ψεύδεα πολλὰ λέγων ἐτύμοισιν ὁμοῖα:  </p>
        <p><a>19.204</a>  τῆς δ᾽ ἄρ᾽ ἀκουούσης ῥέε δάκρυα, τήκετο δὲ χρώς:  </p>
        <p><a>19.205</a>  ὡς δὲ χιὼν κατατήκετ᾽ ἐν ἀκροπόλοισιν ὄρεσσιν,  </p>
        <p><a>19.206</a>  ἥν τ᾽ Εὖρος κατέτηξεν, ἐπὴν Ζέφυρος καταχεύῃ:  </p>
        <p><a>19.207</a>  τηκομένης δ᾽ ἄρα τῆς ποταμοὶ πλήθουσι ῥέοντες:  </p>
        <p><a>19.208</a>  ὣς τῆς τήκετο καλὰ παρήϊα δάκρυ χεούσης,  </p>
        <p><a>19.209</a>  κλαιούσης ἑὸν ἄνδρα παρήμενον. αὐτὰρ Ὀδυσσεὺς  </p>
        <p><a>19.210</a>  θυμῷ μὲν γοόωσαν ἑὴν ἐλέαιρε γυναῖκα,  </p>
        <p><a>19.211</a>  ὀφθαλμοὶ δ᾽ ὡς εἰ κέρα ἕστασαν ἠὲ σίδηρος  </p>
        <p><a>19.212</a>  ἀτρέμας ἐν βλεφάροισι: δόλῳ δ᾽ ὅ γε δάκρυα κεῦθεν.  </p>
        <p><a>19.213</a>  ἡ δ᾽ ἐπεὶ οὖν τάρφθη πολυδακρύτοιο γόοιο,  </p>
        <p><a>19.214</a>  ἐξαῦτίς μιν ἔπεσσιν ἀμειβομένη προσέειπε:  </p>
        <p><a>19.215</a>  νῦν μὲν δή σευ, ξεῖνέ γ᾽, ὀΐω πειρήσεσθαι,  </p>
        <p><a>19.216</a>  εἰ ἐτεὸν δὴ κεῖθι σὺν ἀντιθέοις ἑτάροισι  </p>
        <p><a>19.217</a>  ξείνισας ἐν μεγάροισιν ἐμὸν πόσιν, ὡς ἀγορεύεις.  </p>
        <p><a>19.218</a>  εἰπέ μοι ὁπποῖ᾽ ἄσσα περὶ χροῒ εἵματα ἕστο,  </p>
        <p><a>19.219</a>  αὐτός θ᾽ οἷος ἔην, καὶ ἑταίρους, οἵ οἱ ἕποντο.  </p>
        <p><a>19.220</a>  τὴν δ᾽ ἀπαμειβόμενος προσέφη πολύμητις Ὀδυσσεύς:  </p>
        <p><a>19.221</a>  ὦ γύναι, ἀργαλέον τόσσον χρόνον ἀμφὶς ἐόντα  </p>
        <p><a>19.222</a>  εἰπέμεν: ἤδη γάρ οἱ ἐεικοστὸν ἔτος ἐστὶν  </p>
        <p><a>19.223</a>  ἐξ οὗ κεῖθεν ἔβη καὶ ἐμῆς ἀπελήλυθε πάτρης:  </p>
        <p><a>19.224</a>  αὐτάρ τοι ἐρέω ὥς μοι ἰνδάλλεται ἦτορ.  </p>
        <p><a>19.225</a>  χλαῖναν πορφυρέην οὔλην ἔχε δῖος Ὀδυσσεύς,  </p>
        <p><a>19.226</a>  διπλῆν: αὐτάρ οἱ περόνη χρυσοῖο τέτυκτο  </p>
        <p><a>19.227</a>  αὐλοῖσιν διδύμοισι: πάροιθε δὲ δαίδαλον ἦεν:  </p>
        <p><a>19.228</a>  ἐν προτέροισι πόδεσσι κύων ἔχε ποικίλον ἐλλόν,  </p>
        <p><a>19.229</a>  ἀσπαίροντα λάων: τὸ δὲ θαυμάζεσκον ἅπαντες,  </p>
        <p><a>19.230</a>  ὡς οἱ χρύσεοι ἐόντες ὁ μὲν λάε νεβρὸν ἀπάγχων,  </p>
        <p><a>19.231</a>  αὐτὰρ ὁ ἐκφυγέειν μεμαὼς ἤσπαιρε πόδεσσι.  </p>
        <p><a>19.232</a>  τὸν δὲ χιτῶν᾽ ἐνόησα περὶ χροῒ σιγαλόεντα,  </p>
        <p><a>19.233</a>  οἷόν τε κρομύοιο λοπὸν κάτα ἰσχαλέοιο:  </p>
        <p><a>19.234</a>  τὼς μὲν ἔην μαλακός, λαμπρὸς δ᾽ ἦν ἠέλιος ὥς:  </p>
        <p><a>19.235</a>  ἦ μὲν πολλαί γ᾽ αὐτὸν ἐθηήσαντο γυναῖκες.  </p>
        <p><a>19.236</a>  ἄλλο δέ τοι ἐρέω, σὺ δ᾽ ἐνὶ φρεσὶ βάλλεο σῇσιν:  </p>
        <p><a>19.237</a>  οὐκ οἶδ᾽ ἢ τάδε ἕστο περὶ χροῒ οἴκοθ᾽ Ὀδυσσεύς,  </p>
        <p><a>19.238</a>  ἦ τις ἑταίρων δῶκε θοῆς ἐπὶ νηὸς ἰόντι,  </p>
        <p><a>19.239</a>  ἤ τίς που καὶ ξεῖνος, ἐπεὶ πολλοῖσιν Ὀδυσσεὺς  </p>
        <p><a>19.240</a>  ἔσκε φίλος: παῦροι γὰρ Ἀχαιῶν ἦσαν ὁμοῖοι.  </p>
        <p><a>19.241</a>  καί οἱ ἐγὼ χάλκειον ἄορ καὶ δίπλακα δῶκα  </p>
        <p><a>19.242</a>  καλὴν πορφυρέην καὶ τερμιόεντα χιτῶνα,  </p>
        <p><a>19.243</a>  αἰδοίως δ᾽ ἀπέπεμπον ἐϋσσέλμου ἐπὶ νηός.  </p>
        <p><a>19.244</a>  καὶ μέν οἱ κῆρυξ ὀλίγον προγενέστερος αὐτοῦ  </p>
        <p><a>19.245</a>  εἵπετο: καὶ τόν τοι μυθήσομαι, οἷος ἔην περ.  </p>
        <p><a>19.246</a>  γυρὸς ἐν ὤμοισιν, μελανόχροος, οὐλοκάρηνος,  </p>
        <p><a>19.247</a>  Εὐρυβάτης δ᾽ ὄνομ᾽ ἔσκε: τίεν δέ μιν ἔξοχον ἄλλων  </p>
        <p><a>19.248</a>  ὧν ἑτάρων Ὀδυσεύς, ὅτι οἱ φρεσὶν ἄρτια ᾔδη.  </p>
        <p><a>19.249</a>  ὣς φάτο, τῇ δ᾽ ἔτι μᾶλλον ὑφ᾽ ἵμερον ὦρσε γόοιο,  </p>
        <p><a>19.250</a>  σήματ᾽ ἀναγνούσῃ τά οἱ ἔμπεδα πέφραδ᾽ Ὀδυσσεύς.  </p>
        <p><a>19.251</a>  ἡ δ᾽ ἐπεὶ οὖν τάρφθη πολυδακρύτοιο γόοιο.  </p>
        <p><a>19.252</a>  καὶ τότε μιν μύθοισιν ἀμειβομένη προσέειπε:  </p>
        <p><a>19.253</a>  νῦν μὲν δή μοι, ξεῖνε, πάρος περ ἐὼν ἐλεεινός,  </p>
        <p><a>19.254</a>  ἐν μεγάροισιν ἐμοῖσι φίλος τ᾽ ἔσῃ αἰδοῖός τε:  </p>
        <p><a>19.255</a>  αὐτὴ γὰρ τάδε εἵματ᾽ ἐγὼ πόρον, οἷ᾽ ἀγορεύεις,  </p>
        <p><a>19.256</a>  πτύξασ᾽ ἐκ θαλάμου, περόνην τ᾽ ἐπέθηκα φαεινὴν  </p>
        <p><a>19.257</a>  κείνῳ ἄγαλμ᾽ ἔμεναι: τὸν δ᾽ οὐχ ὑποδέξομαι αὖτις  </p>
        <p><a>19.258</a>  οἴκαδε νοστήσαντα φίλην ἐς πατρίδα γαῖαν.  </p>
        <p><a>19.259</a>  τῷ ῥα κακῇ αἴσῃ κοίλης ἐπὶ νηὸς Ὀδυσσεὺς  </p>
        <p><a>19.260</a>  ᾤχετ᾽ ἐποψόμενος Κακοΐλιον οὐκ ὀνομαστήν.  </p>
        <p><a>19.261</a>  τὴν δ᾽ ἀπαμειβόμενος προσέφη πολύμητις Ὀδυσσεύς:  </p>
        <p><a>19.262</a>  ὦ γύναι αἰδοίη Λαερτιάδεω Ὀδυσῆος,  </p>
        <p><a>19.263</a>  μηκέτι νῦν χρόα καλὸν ἐναίρεο, μηδέ τι θυμὸν  </p>
        <p><a>19.264</a>  τῆκε, πόσιν γοόωσα. νεμεσσῶμαί γε μὲν οὐδέν:  </p>
        <p><a>19.265</a>  καὶ γάρ τίς τ᾽ ἀλλοῖον ὀδύρεται ἄνδρ᾽ ὀλέσασα  </p>
        <p><a>19.266</a>  κουρίδιον, τῷ τέκνα τέκῃ φιλότητι μιγεῖσα,  </p>
        <p><a>19.267</a>  ἢ Ὀδυσῆ᾽, ὅν φασι θεοῖς ἐναλίγκιον εἶναι.  </p>
        <p><a>19.268</a>  ἀλλὰ γόου μὲν παῦσαι, ἐμεῖο δὲ σύνθεο μῦθον:  </p>
        <p><a>19.269</a>  νημερτέως γάρ τοι μυθήσομαι οὐδ᾽ ἐπικεύσω  </p>
        <p><a>19.270</a>  ὡς ἤδη Ὀδυσῆος ἐγὼ περὶ νόστου ἄκουσα  </p>
        <p><a>19.271</a>  ἀγχοῦ, Θεσπρωτῶν ἀνδρῶν ἐν πίονι δήμῳ,  </p>
        <p><a>19.272</a>  ζωοῦ: αὐτὰρ ἄγει κειμήλια πολλὰ καὶ ἐσθλὰ  </p>
        <p><a>19.273</a>  αἰτίζων ἀνὰ δῆμον. ἀτὰρ ἐρίηρας ἑταίρους  </p>
        <p><a>19.274</a>  ὤλεσε καὶ νῆα γλαφυρὴν ἐνὶ οἴνοπι πόντῳ,  </p>
        <p><a>19.275</a>  Θρινακίης ἄπο νήσου ἰών: ὀδύσαντο γὰρ αὐτῷ  </p>
        <p><a>19.276</a>  Ζεύς τε καὶ Ἠέλιος: τοῦ γὰρ βόας ἔκταν ἑταῖροι.  </p>
        <p><a>19.277</a>  οἱ μὲν πάντες ὄλοντο πολυκλύστῳ ἐνὶ πόντῳ:  </p>
        <p><a>19.278</a>  τὸν δ᾽ ἄρ᾽ ἐπὶ τρόπιος νεὸς ἔκβαλε κῦμ᾽ ἐπὶ χέρσου,  </p>
        <p><a>19.279</a>  Φαιήκων ἐς γαῖαν, οἳ ἀγχίθεοι γεγάασιν,  </p>
        <p><a>19.280</a>  οἳ δή μιν περὶ κῆρι θεὸν ὣς τιμήσαντο  </p>
        <p><a>19.281</a>  καί οἱ πολλὰ δόσαν πέμπειν τέ μιν ἤθελον αὐτοὶ  </p>
        <p><a>19.282</a>  οἴκαδ᾽ ἀπήμαντον. καί κεν πάλαι ἐνθάδ᾽ Ὀδυσσεὺς  </p>
        <p><a>19.283</a>  ἤην: ἀλλ᾽ ἄρα οἱ τό γε κέρδιον εἴσατο θυμῷ,  </p>
        <p><a>19.284</a>  χρήματ᾽ ἀγυρτάζειν πολλὴν ἐπὶ γαῖαν ἰόντι:  </p>
        <p><a>19.285</a>  ὣς περὶ κέρδεα πολλὰ καταθνητῶν ἀνθρώπων  </p>
        <p><a>19.286</a>  οἶδ᾽ Ὀδυσεύς, οὐδ᾽ ἄν τις ἐρίσσειε βροτὸς ἄλλος.  </p>
        <p><a>19.287</a>  ὥς μοι Θεσπρωτῶν βασιλεὺς μυθήσατο Φείδων:  </p>
        <p><a>19.288</a>  ὤμνυε δὲ πρὸς ἔμ᾽ αὐτόν, ἀποσπένδων ἐνὶ οἴκῳ,  </p>
        <p><a>19.289</a>  νῆα κατειρύσθαι καὶ ἐπαρτέας ἔμμεν ἑταίρους,  </p>
        <p><a>19.290</a>  οἳ δή μιν πέμψουσι φίλην ἐς πατρίδα γαῖαν.  </p>
        <p><a>19.291</a>  ἀλλ᾽ ἐμὲ πρὶν ἀπέπεμψε: τύχησε γὰρ ἐρχομένη νηῦς  </p>
        <p><a>19.292</a>  ἀνδρῶν Θεσπρωτῶν ἐς Δουλίχιον πολύπυρον.  </p>
        <p><a>19.293</a>  καί μοι κτήματ᾽ ἔδειξεν, ὅσα ξυναγείρατ᾽ Ὀδυσσεύς:  </p>
        <p><a>19.294</a>  καί νύ κεν ἐς δεκάτην γενεὴν ἕτερόν γ᾽ ἔτι βόσκοι,  </p>
        <p><a>19.295</a>  ὅσσα οἱ ἐν μεγάροις κειμήλια κεῖτο ἄνακτος.  </p>
        <p><a>19.296</a>  τὸν δ᾽ ἐς Δωδώνην φάτο βήμεναι, ὄφρα θεοῖο  </p>
        <p><a>19.297</a>  ἐκ δρυὸς ὑψικόμοιο Διὸς βουλὴν ἐπακούσαι,  </p>
        <p><a>19.298</a>  ὅππως νοστήσειε φίλην ἐς πατρίδα γαῖαν  </p>
        <p><a>19.299</a>  ἤδη δὴν ἀπεών, ἤ ἀμφαδὸν ἦε κρυφηδόν.  </p>
        <p><a>19.300</a>  ὣς ὁ μὲν οὕτως ἐστὶ σόος καὶ ἐλεύσεται ἤδη  </p>
        <p><a>19.301</a>  ἄγχι μάλ᾽, οὐδ᾽ ἔτι τῆλε φίλων καὶ πατρίδος αἴης  </p>
        <p><a>19.302</a>  δηρὸν ἀπεσσεῖται: ἔμπης δέ τοι ὅρκια δώσω.  </p>
        <p><a>19.303</a>  ἴστω νῦν Ζεὺς πρῶτα, θεῶν ὕπατος καὶ ἄριστος,  </p>
        <p><a>19.304</a>  ἱστίη τ᾽ Ὀδυσῆος ἀμύμονος, ἣν ἀφικάνω:  </p>
        <p><a>19.305</a>  ἦ μέν τοι τάδε πάντα τελείεται ὡς ἀγορεύω.  </p>
        <p><a>19.306</a>  τοῦδ᾽ αὐτοῦ λυκάβαντος ἐλεύσεται ἐνθάδ᾽ Ὀδυσσεύς,  </p>
        <p><a>19.307</a>  τοῦ μὲν φθίνοντος μηνός, τοῦ δ᾽ ἱσταμένοιο.  </p>
        <p><a>19.308</a>  τὸν δ᾽ αὖτε προσέειπε περίφρων Πηνελόπεια:  </p>
        <p><a>19.309</a>  αἲ γὰρ τοῦτο, ξεῖνε, ἔπος τετελεσμένον εἴη:  </p>
        <p><a>19.310</a>  τῷ κε τάχα γνοίης φιλότητά τε πολλά τε δῶρα  </p>
        <p><a>19.311</a>  ἐξ ἐμεῦ, ὡς ἄν τίς σε συναντόμενος μακαρίζοι.  </p>
        <p><a>19.312</a>  ἀλλά μοι ὧδ᾽ ἀνὰ θυμὸν ὀΐεται, ὡς ἔσεταί περ:  </p>
        <p><a>19.313</a>  οὔτ᾽ Ὀδυσεὺς ἔτι οἶκον ἐλεύσεται, οὔτε σὺ πομπῆς  </p>
        <p><a>19.314</a>  τεύξῃ, ἐπεὶ οὐ τοῖοι σημάντορές εἰσ᾽ ἐνὶ οἴκῳ  </p>
        <p><a>19.315</a>  οἷος Ὀδυσσεὺς ἔσκε μετ᾽ ἀνδράσιν, εἴ ποτ᾽ ἔην γε,  </p>
        <p><a>19.316</a>  ξείνους αἰδοίους ἀποπεμπέμεν ἠδὲ δέχεσθαι.  </p>
        <p><a>19.317</a>  ἀλλά μιν, ἀμφίπολοι, ἀπονίψατε, κάτθετε δ᾽ εὐνήν,  </p>
        <p><a>19.318</a>  δέμνια καὶ χλαίνας καὶ ῥήγεα σιγαλόεντα,  </p>
        <p><a>19.319</a>  ὥς κ᾽ εὖ θαλπιόων χρυσόθρονον Ἠῶ ἵκηται.  </p>
        <p><a>19.320</a>  ἠῶθεν δὲ μάλ᾽ ἦρι λοέσσαι τε χρῖσαί τε,  </p>
        <p><a>19.321</a>  ὥς κ᾽ ἔνδον παρὰ Τηλεμάχῳ δείπνοιο μέδηται  </p>
        <p><a>19.322</a>  ἥμενος ἐν μεγάρῳ: τῷ δ᾽ ἄλγιον ὅς κεν ἐκείνων  </p>
        <p><a>19.323</a>  τοῦτον ἀνιάζῃ θυμοφθόρος: οὐδέ τι ἔργον  </p>
        <p><a>19.324</a>  ἐνθάδ᾽ ἔτι πρήξει, μάλα περ κεχολωμένος αἰνῶς.  </p>
        <p><a>19.325</a>  πῶς γὰρ ἐμεῦ σύ, ξεῖνε, δαήσεαι εἴ τι γυναικῶν  </p>
        <p><a>19.326</a>  ἀλλάων περίειμι νόον καὶ ἐπίφρονα μῆτιν,  </p>
        <p><a>19.327</a>  εἴ κεν ἀϋσταλέος, κακὰ εἱμένος ἐν μεγάροισιν  </p>
        <p><a>19.328</a>  δαινύῃ; ἄνθρωποι δὲ μινυνθάδιοι τελέθουσιν.  </p>
        <p><a>19.329</a>  ὃς μὲν ἀπηνὴς αὐτὸς ἔῃ καὶ ἀπηνέα εἰδῇ,  </p>
        <p><a>19.330</a>  τῷ δὲ καταρῶνται πάντες βροτοὶ ἄλγε᾽ ὀπίσσω  </p>
        <p><a>19.331</a>  ζωῷ, ἀτὰρ τεθνεῶτί γ᾽ ἐφεψιόωνται ἅπαντες:  </p>
        <p><a>19.332</a>  ὃς δ᾽ ἂν ἀμύμων αὐτὸς ἔῃ καὶ ἀμύμονα εἰδῇ,  </p>
        <p><a>19.333</a>  τοῦ μέν τε κλέος εὐρὺ δὶα ξεῖνοι φορέουσι  </p>
        <p><a>19.334</a>  πάντας ἐπ᾽ ἀνθρώπους, πολλοί τέ μιν ἐσθλὸν ἔειπον.  </p>
        <p><a>19.335</a>  τὴν δ᾽ ἀπαμειβόμενος προσέφη πολύμητις Ὀδυσσεύς:  </p>
        <p><a>19.336</a>  ὦ γύναι αἰδοίη Λαερτιάδεω Ὀδυσῆος,  </p>
        <p><a>19.337</a>  ἦ τοι ἐμοὶ χλαῖναι καὶ ῥήγεα σιγαλόεντα  </p>
        <p><a>19.338</a>  ἤχθεθ᾽, ὅτε πρῶτον Κρήτης ὄρεα νιφόεντα  </p>
        <p><a>19.339</a>  νοσφισάμην ἐπὶ νηὸς ἰὼν δολιχηρέτμοιο,  </p>
        <p><a>19.340</a>  κείω δ᾽ ὡς τὸ πάρος περ ἀΰπνους νύκτας ἴαυον:  </p>
        <p><a>19.341</a>  πολλὰς γὰρ δὴ νύκτας ἀεικελίῳ ἐνὶ κοίτῃ  </p>
        <p><a>19.342</a>  ἄεσα καί τ᾽ ἀνέμεινα ἐΰθρονον Ἠῶ δῖαν.  </p>
        <p><a>19.343</a>  οὐδέ τί μοι ποδάνιπτρα ποδῶν ἐπιήρανα θυμῷ  </p>
        <p><a>19.344</a>  γίγνεται: οὐδὲ γυνὴ ποδὸς ἅψεται ἡμετέροιο  </p>
        <p><a>19.345</a>  τάων αἵ τοι δῶμα κάτα δρήστειραι ἔασιν,  </p>
        <p><a>19.346</a>  εἰ μή τις γρηῦς ἔστι παλαιή, κεδνὰ ἰδυῖα,  </p>
        <p><a>19.347</a>  ἥ τις δὴ τέτληκε τόσα φρεσὶν ὅσσα τ᾽ ἐγώ περ:  </p>
        <p><a>19.348</a>  τῇ δ᾽ οὐκ ἂν φθονέοιμι ποδῶν ἅψασθαι ἐμεῖο.  </p>
        <p><a>19.349</a>  τὸν δ᾽ αὖτε προσέειπε περίφρων Πηνελόπεια:  </p>
        <p><a>19.350</a>  ξεῖνε φίλ᾽: οὐ γάρ πώ τις ἀνὴρ πεπνυμένος ὧδε  </p>
        <p><a>19.351</a>  ξείνων τηλεδαπῶν φιλίων ἐμὸν ἵκετο δῶμα,  </p>
        <p><a>19.352</a>  ὡς σὺ μάλ᾽ εὐφραδέως πεπνυμένα πάντ᾽ ἀγορεύεις:  </p>
        <p><a>19.353</a>  ἔστι δέ μοι γρηῢς πυκινὰ φρεσὶ μήδε᾽ ἔχουσα  </p>
        <p><a>19.354</a>  ἣ κεῖνον δύστηνον ἐῢ τρέφεν ἠδ᾽ ἀτίταλλε,  </p>
        <p><a>19.355</a>  δεξαμένη χείρεσσ᾽, ὅτε μιν πρῶτον τέκε μήτηρ,  </p>
        <p><a>19.356</a>  ἥ σε πόδας νίψει, ὀλιγηπελέουσά περ ἔμπης.  </p>
        <p><a>19.357</a>  ἀλλ᾽ ἄγε νῦν ἀνστᾶσα, περίφρων Εὐρύκλεια,  </p>
        <p><a>19.358</a>  νίψον σοῖο ἄνακτος ὁμήλικα: καί που Ὀδυσσεὺς  </p>
        <p><a>19.359</a>  ἤδη τοιόσδ᾽ ἐστὶ πόδας τοιόσδε τε χεῖρας:  </p>
        <p><a>19.360</a>  αἶψα γὰρ ἐν κακότητι βροτοὶ καταγηράσκουσιν.  </p>
        <p><a>19.361</a>  ὣς ἄρ᾽ ἔφη, γρηῢς δὲ κατέσχετο χερσὶ πρόσωπα,  </p>
        <p><a>19.362</a>  δάκρυα δ᾽ ἔκβαλε θερμά, ἔπος δ᾽ ὀλοφυδνὸν ἔειπεν:  </p>
        <p><a>19.363</a>  ὤ μοι ἐγὼ σέο, τέκνον, ἀμήχανος: ἦ σε περὶ Ζεὺς  </p>
        <p><a>19.364</a>  ἀνθρώπων ἤχθηρε θεουδέα θυμὸν ἔχοντα.  </p>
        <p><a>19.365</a>  οὐ γάρ πώ τις τόσσα βροτῶν Διὶ τερπικεραύνῳ  </p>
        <p><a>19.366</a>  πίονα μηρί᾽ ἔκη᾽ οὐδ᾽ ἐξαίτους ἑκατόμβας,  </p>
        <p><a>19.367</a>  ὅσσα σὺ τῷ ἐδίδους, ἀρώμενος ἧος ἵκοιο  </p>
        <p><a>19.368</a>  γῆράς τε λιπαρὸν θρέψαιό τε φαίδιμον υἱόν:  </p>
        <p><a>19.369</a>  νῦν δέ τοι οἴῳ πάμπαν ἀφείλετο νόστιμον ἦμαρ.  </p>
        <p><a>19.370</a>  οὕτω που καὶ κείνῳ ἐφεψιόωντο γυναῖκες  </p>
        <p><a>19.371</a>  ξείνων τηλεδαπῶν, ὅτε τευ κλυτὰ δώμαθ᾽ ἵκοιτο,  </p>
        <p><a>19.372</a>  ὡς σέθεν αἱ κύνες αἵδε καθεψιόωνται ἅπασαι,  </p>
        <p><a>19.373</a>  τάων νῦν λώβην τε καὶ αἴσχεα πόλλ᾽ ἀλεείνων  </p>
        <p><a>19.374</a>  οὐκ ἐάας νίζειν: ἐμὲ δ᾽ οὐκ ἀέκουσαν ἄνωγε  </p>
        <p><a>19.375</a>  κούρη Ἰκαρίοιο, περίφρων Πηνελόπεια.  </p>
        <p><a>19.376</a>  τῷ σε πόδας νίψω ἅμα τ᾽ αὐτῆς Πηνελοπείης  </p>
        <p><a>19.377</a>  καὶ σέθεν εἵνεκ᾽, ἐπεί μοι ὀρώρεται ἔνδοθι θυμὸς  </p>
        <p><a>19.378</a>  κήδεσιν. ἀλλ᾽ ἄγε νῦν ξυνίει ἔπος, ὅττι κεν εἴπω:  </p>
        <p><a>19.379</a>  πολλοὶ δὴ ξεῖνοι ταλαπείριοι ἐνθάδ᾽ ἵκοντο,  </p>
        <p><a>19.380</a>  ἀλλ᾽ οὔ πώ τινά φημι ἐοικότα ὧδε ἰδέσθαι  </p>
        <p><a>19.381</a>  ὡς σὺ δέμας φωνήν τε πόδας τ᾽ Ὀδυσῆϊ ἔοικας.  </p>
        <p><a>19.382</a>  τὴν δ᾽ ἀπαμειβόμενος προσέφη πολύμητις Ὀδυσσεύς:  </p>
        <p><a>19.383</a>  ὦ γρηῦ, οὕτω φασὶν ὅσοι ἴδον ὀφθαλμοῖσιν  </p>
        <p><a>19.384</a>  ἡμέας ἀμφοτέρους, μάλα εἰκέλω ἀλλήλοιϊν  </p>
        <p><a>19.385</a>  ἔμμεναι, ὡς σύ περ αὐτὴ ἐπιφρονέουσ᾽ ἀγορεύεις.  </p>
        <p><a>19.386</a>  ὣς ἄρ᾽ ἔφη, γρηῢς δὲ λέβηθ᾽ ἕλε παμφανόωντα  </p>
        <p><a>19.387</a>  τοῦ πόδας ἐξαπένιζεν, ὕδωρ δ᾽ ἐνεχεύατο πουλὺ  </p>
        <p><a>19.388</a>  ψυχρόν, ἔπειτα δὲ θερμὸν ἐπήφυσεν. αὐτὰρ Ὀδυσσεὺς  </p>
        <p><a>19.389</a>  ἷζεν ἐπ᾽ ἐσχαρόφιν, ποτὶ δὲ σκότον ἐτράπετ᾽ αἶψα:  </p>
        <p><a>19.390</a>  αὐτίκα γὰρ κατὰ θυμὸν ὀΐσατο, μή ἑ λαβοῦσα  </p>
        <p><a>19.391</a>  οὐλὴν ἀμφράσσαιτο καὶ ἀμφαδὰ ἔργα γένοιτο.  </p>
        <p><a>19.392</a>  νίζε δ᾽ ἄρ᾽ ἆσσον ἰοῦσα ἄναχθ᾽ ἑόν: αὐτίκα δ᾽ ἔγνω  </p>
        <p><a>19.393</a>  οὐλήν, τήν ποτέ μιν σῦς ἤλασε λευκῷ ὀδόντι  </p>
        <p><a>19.394</a>  Παρνησόνδ᾽ ἐλθόντα μετ᾽ Αὐτόλυκόν τε καὶ υἷας,  </p>
        <p><a>19.395</a>  μητρὸς ἑῆς πάτερ᾽ ἐσθλόν, ὃς ἀνθρώπους ἐκέκαστο  </p>
        <p><a>19.396</a>  κλεπτοσύνῃ θ᾽ ὅρκῳ τε: θεὸς δέ οἱ αὐτὸς ἔδωκεν  </p>
        <p><a>19.397</a>  Ἑρμείας: τῷ γὰρ κεχαρισμένα μηρία καῖεν  </p>
        <p><a>19.398</a>  ἀρνῶν ἠδ᾽ ἐρίφων: ὁ δέ οἱ πρόφρων ἅμ᾽ ὀπήδει.  </p>
        <p><a>19.399</a>  Αὐτόλυκος δ᾽ ἐλθὼν Ἰθάκης ἐς πίονα δῆμον  </p>
        <p><a>19.400</a>  παῖδα νέον γεγαῶτα κιχήσατο θυγατέρος ἧς:  </p>
        <p><a>19.401</a>  τόν ῥά οἱ Εὐρύκλεια φίλοις ἐπὶ γούνασι θῆκε  </p>
        <p><a>19.402</a>  παυομένῳ δόρποιο, ἔπος τ᾽ ἔφατ᾽ ἔκ τ᾽ ὀνόμαζεν:  </p>
        <p><a>19.403</a>  Αὐτόλυκ᾽, αὐτὸς νῦν ὄνομ᾽ εὕρεο ὅττι κε θῆαι  </p>
        <p><a>19.404</a>  παιδὸς παιδὶ φίλῳ: πολυάρητος δέ τοί ἐστιν.  </p>
        <p><a>19.405</a>  τὴν δ᾽ αὖτ᾽ Αὐτόλυκος ἀπαμείβετο φώνησέν τε:  </p>
        <p><a>19.406</a>  γαμβρὸς ἐμὸς θυγάτηρ τε, τίθεσθ᾽ ὄνομ᾽ ὅττι κεν εἴπω:  </p>
        <p><a>19.407</a>  πολλοῖσιν γὰρ ἐγώ γε ὀδυσσάμενος τόδ᾽ ἱκάνω,  </p>
        <p><a>19.408</a>  ἀνδράσιν ἠδὲ γυναιξὶν ἀνὰ χθόνα πουλυβότειραν:  </p>
        <p><a>19.409</a>  τῷ δ᾽ Ὀδυσεὺς ὄνομ᾽ ἔστω ἐπώνυμον: αὐτὰρ ἐγώ γε,  </p>
        <p><a>19.410</a>  ὁππότ᾽ ἂν ἡβήσας μητρώϊον ἐς μέγα δῶμα  </p>
        <p><a>19.411</a>  ἔλθῃ Παρνησόνδ᾽, ὅθι πού μοι κτήματ᾽ ἔασι,  </p>
        <p><a>19.412</a>  τῶν οἱ ἐγὼ δώσω καί μιν χαίροντ᾽ ἀποπέμψω.  </p>
        <p><a>19.413</a>  τῶν ἕνεκ᾽ ἦλθ᾽ Ὀδυσεύς, ἵνα οἱ πόροι ἀγλαὰ δῶρα.  </p>
        <p><a>19.414</a>  τὸν μὲν ἄρ᾽ Αὐτόλυκός τε καὶ υἱέες Αὐτολύκοιο  </p>
        <p><a>19.415</a>  χερσίν τ᾽ ἠσπάζοντο ἔπεσσί τε μειλιχίοισι:  </p>
        <p><a>19.416</a>  μήτηρ δ᾽ Ἀμφιθέη μητρὸς περιφῦσ᾽ Ὀδυσῆϊ  </p>
        <p><a>19.417</a>  κύσσ᾽ ἄρα μιν κεφαλήν τε καὶ ἄμφω φάεα καλά.  </p>
        <p><a>19.418</a>  Αὐτόλυκος δ᾽ υἱοῖσιν ἐκέκλετο κυδαλίμοισι  </p>
        <p><a>19.419</a>  δεῖπνον ἐφοπλίσσαι: τοὶ δ᾽ ὀτρύνοντος ἄκουσαν,  </p>
        <p><a>19.420</a>  αὐτίκα δ᾽ εἰσάγαγον βοῦν ἄρσενα πενταέτηρον:  </p>
        <p><a>19.421</a>  τὸν δέρον ἀμφί θ᾽ ἕπον, καί μιν διέχευαν ἅπαντα,  </p>
        <p><a>19.422</a>  μίστυλλόν τ᾽ ἄρ᾽ ἐπισταμένως πεῖράν τ᾽ ὀβελοῖσιν,  </p>
        <p><a>19.423</a>  ὤπτησάν τε περιφραδέως, δάσσαντό τε μοίρας.  </p>
        <p><a>19.424</a>  ὣς τότε μὲν πρόπαν ἦμαρ ἐς ἠέλιον καταδύντα  </p>
        <p><a>19.425</a>  δαίνυντ᾽, οὐδέ τι θυμὸς ἐδεύετο δαιτὸς ἐΐσης:  </p>
        <p><a>19.426</a>  ἦμος δ᾽ ἠέλιος κατέδυ καὶ ἐπὶ κνέφας ἦλθεν,  </p>
        <p><a>19.427</a>  δὴ τότε κοιμήσαντο καὶ ὕπνου δῶρον ἕλοντο.  </p>
        <p><a>19.428</a>  ἦμος δ᾽ ἠριγένεια φάνη ῥοδοδάκτυλος Ἠώς,  </p>
        <p><a>19.429</a>  βάν ῥ᾽ ἴμεν ἐς θήρην, ἠμὲν κύνες ἠδὲ καὶ αὐτοὶ  </p>
        <p><a>19.430</a>  υἱέες Αὐτολύκου: μετὰ τοῖσι δὲ δῖος Ὀδυσσεὺς  </p>
        <p><a>19.431</a>  ἤϊεν: αἰπὺ δ᾽ ὄρος προσέβαν καταειμένον ὕλῃ  </p>
        <p><a>19.432</a>  Παρνησοῦ, τάχα δ᾽ ἵκανον πτύχας ἠνεμοέσσας.  </p>
        <p><a>19.433</a>  Ἠέλιος μὲν ἔπειτα νέον προσέβαλλεν ἀρούρας  </p>
        <p><a>19.434</a>  ἐξ ἀκαλαρρείταο βαθυρρόου Ὠκεανοῖο,  </p>
        <p><a>19.435</a>  οἱ δ᾽ ἐς βῆσσαν ἵκανον ἐπακτῆρες: πρὸ δ᾽ ἄρ᾽ αὐτῶν  </p>
        <p><a>19.436</a>  ἴχνι᾽ ἐρευνῶντες κύνες ἤϊσαν, αὐτὰρ ὄπισθεν  </p>
        <p><a>19.437</a>  υἱέες Αὐτολύκου: μετὰ τοῖσι δὲ δῖος Ὀδυσσεὺς  </p>
        <p><a>19.438</a>  ἤϊεν ἄγχι κυνῶν, κραδάων δολιχόσκιον ἔγχος.  </p>
        <p><a>19.439</a>  ἔνθα δ᾽ ἄρ᾽ ἐν λόχμῃ πυκινῇ κατέκειτο μέγας σῦς:  </p>
        <p><a>19.440</a>  τὴν μὲν ἄρ᾽ οὔτ᾽ ἀνέμων διάει μένος ὑγρὸν ἀέντων,  </p>
        <p><a>19.441</a>  οὔτε μιν Ἠέλιος φαέθων ἀκτῖσιν ἔβαλλεν,  </p>
        <p><a>19.442</a>  οὔτ᾽ ὄμβρος περάασκε διαμπερές: ὣς ἄρα πυκνὴ  </p>
        <p><a>19.443</a>  ἦεν, ἀτὰρ φύλλων ἐνέην χύσις ἤλιθα πολλή.  </p>
        <p><a>19.444</a>  τὸν δ᾽ ἀνδρῶν τε κυνῶν τε περὶ κτύπος ἦλθε ποδοῖϊν,  </p>
        <p><a>19.445</a>  ὡς ἐπάγοντες ἐπῇσαν: ὁ δ᾽ ἀντίος ἐκ ξυλόχοιο  </p>
        <p><a>19.446</a>  φρίξας εὖ λοφιήν, πῦρ δ᾽ ὀφθαλμοῖσι δεδορκώς,  </p>
        <p><a>19.447</a>  στῆ ῥ᾽ αὐτῶν σχεδόθεν: ὁ δ᾽ ἄρα πρώτιστος Ὀδυσσεὺς  </p>
        <p><a>19.448</a>  ἔσσυτ᾽ ἀνασχόμενος δολιχὸν δόρυ χειρὶ παχείῃ,  </p>
        <p><a>19.449</a>  οὐτάμεναι μεμαώς: ὁ δέ μιν φθάμενος ἔλασεν σῦς  </p>
        <p><a>19.450</a>  γουνὸς ὕπερ, πολλὸν δὲ διήφυσε σαρκὸς ὀδόντι  </p>
        <p><a>19.451</a>  λικριφὶς ἀΐξας, οὐδ᾽ ὀστέον ἵκετο φωτός.  </p>
        <p><a>19.452</a>  τὸν δ᾽ Ὀδυσεὺς οὔτησε τυχὼν κατὰ δεξιὸν ὦμον,  </p>
        <p><a>19.453</a>  ἀντικρὺ δὲ διῆλθε φαεινοῦ δουρὸς ἀκωκή:  </p>
        <p><a>19.454</a>  κὰδ δ᾽ ἔπεσ᾽ ἐν κονίῃσι μακών, ἀπὸ δ᾽ ἔπτατο θυμός.  </p>
        <p><a>19.455</a>  τὸν μὲν ἄρ᾽ Αὐτολύκου παῖδες φίλοι ἀμφεπένοντο,  </p>
        <p><a>19.456</a>  ὠτειλὴν δ᾽ Ὀδυσῆος ἀμύμονος ἀντιθέοιο  </p>
        <p><a>19.457</a>  δῆσαν ἐπισταμένως, ἐπαοιδῇ δ᾽ αἷμα κελαινὸν  </p>
        <p><a>19.458</a>  ἔσχεθον, αἶψα δ᾽ ἵκοντο φίλου πρὸς δώματα πατρός.  </p>
        <p><a>19.459</a>  τὸν μὲν ἄρ᾽ Αὐτόλυκός τε καὶ υἱέες Αὐτολύκοιο  </p>
        <p><a>19.460</a>  εὖ ἰησάμενοι ἠδ᾽ ἀγλαὰ δῶρα πορόντες  </p>
        <p><a>19.461</a>  καρπαλίμως χαίροντα φίλην ἐς πατρίδ᾽ ἔπεμπον  </p>
        <p><a>19.462</a>  εἰς Ἰθάκην. τῷ μέν ῥα πατὴρ καὶ πότνια μήτηρ  </p>
        <p><a>19.463</a>  χαῖρον νοστήσαντι καὶ ἐξερέεινον ἕκαστα,  </p>
        <p><a>19.464</a>  οὐλὴν ὅττι πάθοι: ὁ δ᾽ ἄρα σφίσιν εὖ κατέλεξεν  </p>
        <p><a>19.465</a>  ὥς μιν θηρεύοντ᾽ ἔλασεν σῦς λευκῷ ὀδόντι,  </p>
        <p><a>19.466</a>  Παρνησόνδ᾽ ἐλθόντα σὺν υἱάσιν Αὐτολύκοιο.  </p>
        <p><a>19.467</a>  τὴν γρηῢς χείρεσσι καταπρηνέσσι λαβοῦσα  </p>
        <p><a>19.468</a>  γνῶ ῥ᾽ ἐπιμασσαμένη, πόδα δὲ προέηκε φέρεσθαι:  </p>
        <p><a>19.469</a>  ἐν δὲ λέβητι πέσε κνήμη, κανάχησε δὲ χαλκός,  </p>
        <p><a>19.470</a>  ἂψ δ᾽ ἑτέρωσ᾽ ἐκλίθη: τὸ δ᾽ ἐπὶ χθονὸς ἐξέχυθ᾽ ὕδωρ.  </p>
        <p><a>19.471</a>  τὴν δ᾽ ἅμα χάρμα καὶ ἄλγος ἕλε φρένα, τὼ δέ οἱ ὄσσε  </p>
        <p><a>19.472</a>  δακρυόφι πλῆσθεν, θαλερὴ δέ οἱ ἔσχετο φωνή.  </p>
        <p><a>19.473</a>  ἁψαμένη δὲ γενείου Ὀδυσσῆα προσέειπεν:  </p>
        <p><a>19.474</a>  ἦ μάλ᾽ Ὀδυσσεύς ἐσσι, φίλον τέκος: οὐδέ σ᾽ ἐγώ γε  </p>
        <p><a>19.475</a>  πρὶν ἔγνων, πρὶν πάντα ἄνακτ᾽ ἐμὸν ἀμφαφάασθαι.  </p>
        <p><a>19.476</a>  ἦ καὶ Πηνελόπειαν ἐσέδρακεν ὀφθαλμοῖσι,  </p>
        <p><a>19.477</a>  πεφραδέειν ἐθέλουσα φίλον πόσιν ἔνδον ἐόντα.  </p>
        <p><a>19.478</a>  ἡ δ᾽ οὔτ᾽ ἀθρῆσαι δύνατ᾽ ἀντίη οὔτε νοῆσαι:  </p>
        <p><a>19.479</a>  τῇ γὰρ Ἀθηναίη νόον ἔτραπεν: αὐτὰρ Ὀδυσσεὺς  </p>
        <p><a>19.480</a>  χεῖρ᾽ ἐπιμασσάμενος φάρυγος λάβε δεξιτερῆφι,  </p>
        <p><a>19.481</a>  τῇ δ᾽ ἑτέρῃ ἕθεν ἆσσον ἐρύσσατο φώνησέν τε.  </p>
        <p><a>19.482</a>  μαῖα, τίη μ᾽ ἐθέλεις ὀλέσαι; σὺ δέ μ᾽ ἔτρεφες αὐτὴ  </p>
        <p><a>19.483</a>  τῷ σῷ ἐπὶ μαζῷ: νῦν δ᾽ ἄλγεα πολλὰ μογήσας  </p>
        <p><a>19.484</a>  ἤλυθον εἰκοστῷ ἔτεϊ ἐς πατρίδα γαῖαν.  </p>
        <p><a>19.485</a>  ἀλλ᾽ ἐπεὶ ἐφράσθης καί τοι θεὸς ἔμβαλε θυμῷ,  </p>
        <p><a>19.486</a>  σίγα, μή τίς τ᾽ ἄλλος ἐνὶ μεγάροισι πύθηται.  </p>
        <p><a>19.487</a>  ὧδε γὰρ ἐξερέω, καὶ μὴν  τετελεσμένον ἔσται:  </p>
        <p><a>19.488</a>  εἴ χ᾽ ὑπ᾽ ἐμοί γε θεὸς δαμάσῃ μνηστῆρας ἀγαυούς,  </p>
        <p><a>19.489</a>  οὐδὲ τροφοῦ οὔσης σεῦ ἀφέξομαι, ὁππότ᾽ ἂν ἄλλας  </p>
        <p><a>19.490</a>  δμῳὰς ἐν μεγάροισιν ἐμοῖς κτείνωμι γυναῖκας.  </p>
        <p><a>19.491</a>  τὸν δ᾽ αὖτε προσέειπε περίφρων Εὐρύκλεια:  </p>
        <p><a>19.492</a>  τέκνον ἐμόν, ποῖόν σε ἔπος φύγεν ἕρκος ὀδόντων.  </p>
        <p><a>19.493</a>  οἶσθα μὲν οἷον ἐμὸν μένος ἔμπεδον οὐδ᾽ ἐπιεικτόν,  </p>
        <p><a>19.494</a>  ἕξω δ᾽ ὡς ὅτε τις στερεὴ λίθος ἠὲ σίδηρος.  </p>
        <p><a>19.495</a>  ἄλλο δέ τοι ἐρέω, σὺ δ᾽ ἐνὶ φρεσὶ βάλλεο σῇσιν:  </p>
        <p><a>19.496</a>  εἴ χ᾽ ὑπό σοι γε θεὸς δαμάσῃ μνηστῆρας ἀγαυούς,  </p>
        <p><a>19.497</a>  δὴ τότε τοι καταλέξω ἐνὶ μεγάροισι γυναῖκας,  </p>
        <p><a>19.498</a>  αἵ τέ σ᾽ ἀτιμάζουσι καὶ αἳ νηλείτιδές εἰσι.  </p>
        <p><a>19.499</a>  τὴν δ᾽ ἀπαμειβόμενος προσέφη πολύμητις Ὀδυσσεύς  </p>
        <p><a>19.500</a>  μαῖα, τίη δὲ σὺ τὰς μυθήσεαι; οὐδέ τί σε χρή.  </p>
        <p><a>19.501</a>  εὖ νυ καὶ αὐτὸς ἐγὼ φράσομαι καὶ εἴσομ᾽ ἑκάστην:  </p>
        <p><a>19.502</a>  ἀλλ᾽ ἔχε σιγῇ μῦθον, ἐπίτρεψον δὲ θεοῖσιν.  </p>
        <p><a>19.503</a>  ὣς ἄρ᾽ ἔφη, γρηῢς δὲ διὲκ μεγάροιο βεβήκει  </p>
        <p><a>19.504</a>  οἰσομένη ποδάνιπτρα: τὰ γὰρ πρότερ᾽ ἔκχυτο πάντα.  </p>
        <p><a>19.505</a>  αὐτὰρ ἐπεὶ νίψεν τε καὶ ἤλειψεν λίπ᾽ ἐλαίῳ,  </p>
        <p><a>19.506</a>  αὖτις ἄρ᾽ ἀσσοτέρω πυρὸς ἕλκετο δίφρον Ὀδυσσεὺς  </p>
        <p><a>19.507</a>  θερσόμενος, οὐλὴν δὲ κατὰ ῥακέεσσι κάλυψε.  </p>
        <p><a>19.508</a>  τοῖσι δὲ μύθων ἦρχε περίφρων Πηνελόπεια:  </p>
        <p><a>19.509</a>  ξεῖνε, τὸ μέν σ᾽ ἔτι τυτθὸν ἐγὼν εἰρήσομαι αὐτή:  </p>
        <p><a>19.510</a>  καὶ γὰρ δὴ κοίτοιο τάχ᾽ ἔσσεται ἡδέος ὥρη,  </p>
        <p><a>19.511</a>  ὅν τινά γ᾽ ὕπνος ἕλοι γλυκερός, καὶ κηδόμενόν περ.  </p>
        <p><a>19.512</a>  αὐτὰρ ἐμοὶ καὶ πένθος ἀμέτρητον πόρε δαίμων:  </p>
        <p><a>19.513</a>  ἤματα μὲν γὰρ τέρπομ᾽ ὀδυρομένη, γοόωσα,  </p>
        <p><a>19.514</a>  ἔς τ᾽ ἐμὰ ἔργ᾽ ὁρόωσα καὶ ἀμφιπόλων ἐνὶ οἴκῳ:  </p>
        <p><a>19.515</a>  αὐτὰρ ἐπὴν νὺξ ἔλθῃ, ἕλῃσί τε κοῖτος ἅπαντας,  </p>
        <p><a>19.516</a>  κεῖμαι ἐνὶ λέκτρῳ, πυκιναὶ δέ μοι ἀμφ᾽ ἀδινὸν κῆρ  </p>
        <p><a>19.517</a>  ὀξεῖαι μελεδῶνες ὀδυρομένην ἐρέθουσιν.  </p>
        <p><a>19.518</a>  ὡς δ᾽ ὅτε Πανδαρέου κούρη, χλωρηῒς ἀηδών,  </p>
        <p><a>19.519</a>  καλὸν ἀείδῃσιν ἔαρος νέον ἱσταμένοιο,  </p>
        <p><a>19.520</a>  δενδρέων ἐν πετάλοισι καθεζομένη πυκινοῖσιν,  </p>
        <p><a>19.521</a>  ἥ τε θαμὰ τρωπῶσα χέει πολυηχέα φωνήν,  </p>
        <p><a>19.522</a>  παῖδ᾽ ὀλοφυρομένη Ἴτυλον φίλον, ὅν ποτε χαλκῷ  </p>
        <p><a>19.523</a>  κτεῖνε δι᾽ ἀφραδίας, κοῦρον Ζήθοιο ἄνακτος,  </p>
        <p><a>19.524</a>  ὣς καὶ ἐμοὶ δίχα θυμὸς ὀρώρεται ἔνθα καὶ ἔνθα,  </p>
        <p><a>19.525</a>  ἠὲ μένω παρὰ παιδὶ καὶ ἔμπεδα πάντα φυλάσσω,  </p>
        <p><a>19.526</a>  κτῆσιν ἐμήν, δμῶάς τε καὶ ὑψερεφὲς μέγα δῶμα,  </p>
        <p><a>19.527</a>  εὐνήν τ᾽ αἰδομένη πόσιος δήμοιό τε φῆμιν,  </p>
        <p><a>19.528</a>  ἦ ἤδη ἅμ᾽ ἕπωμαι Ἀχαιῶν ὅς τις ἄριστος  </p>
        <p><a>19.529</a>  μνᾶται ἐνὶ μεγάροισι, πορὼν ἀπερείσια ἕδνα.  </p>
        <p><a>19.530</a>  παῖς δ᾽ ἐμὸς ἧος ἔην ἔτι νήπιος ἠδὲ χαλίφρων,  </p>
        <p><a>19.531</a>  γήμασθ᾽ οὔ μ᾽ εἴα πόσιος κατὰ δῶμα λιποῦσαν:  </p>
        <p><a>19.532</a>  νῦν δ᾽ ὅτε δὴ μέγας ἐστὶ καὶ ἥβης μέτρον ἱκάνει,  </p>
        <p><a>19.533</a>  καὶ δή μ᾽ ἀρᾶται πάλιν ἐλθέμεν ἐκ μεγάροιο,  </p>
        <p><a>19.534</a>  κτήσιος ἀσχαλόων, τήν οἱ κατέδουσιν Ἀχαιοί.  </p>
        <p><a>19.535</a>  ἀλλ᾽ ἄγε μοι τὸν ὄνειρον ὑπόκριναι καὶ ἄκουσον.  </p>
        <p><a>19.536</a>  χῆνές μοι κατὰ οἶκον ἐείκοσι πυρὸν ἔδουσιν  </p>
        <p><a>19.537</a>  ἐξ ὕδατος, καί τέ σφιν ἰαίνομαι εἰσορόωσα:  </p>
        <p><a>19.538</a>  ἐλθὼν δ᾽ ἐξ ὄρεος μέγας αἰετὸς ἀγκυλοχείλης  </p>
        <p><a>19.539</a>  πᾶσι κατ᾽ αὐχένας ἦξε καὶ ἔκτανεν: οἱ δ᾽ ἐκέχυντο  </p>
        <p><a>19.540</a>  ἀθρόοι ἐν μεγάροις, ὁ δ᾽ ἐς αἰθέρα δῖαν ἀέρθη.  </p>
        <p><a>19.541</a>  αὐτὰρ ἐγὼ κλαῖον καὶ ἐκώκυον ἔν περ ὀνείρῳ,  </p>
        <p><a>19.542</a>  ἀμφὶ δ᾽ ἔμ᾽ ἠγερέθοντο ἐϋπλοκαμῖδες Ἀχαιαί,  </p>
        <p><a>19.543</a>  οἴκτρ᾽ ὀλοφυρομένην ὅ μοι αἰετὸς ἔκτανε χῆνας.  </p>
        <p><a>19.544</a>  ἂψ δ᾽ ἐλθὼν κατ᾽ ἄρ᾽ ἕζετ᾽ ἐπὶ προὔχοντι μελάθρῳ,  </p>
        <p><a>19.545</a>  φωνῇ δὲ βροτέῃ κατερήτυε φώνησέν τε:  </p>
        <p><a>19.546</a>  θάρσει, Ἰκαρίου κούρη τηλεκλειτοῖο:  </p>
        <p><a>19.547</a>  οὐκ ὄναρ, ἀλλ᾽ ὕπαρ ἐσθλόν, ὅ τοι τετελεσμένον ἔσται.  </p>
        <p><a>19.548</a>  χῆνες μὲν μνηστῆρες, ἐγὼ δέ τοι αἰετὸς ὄρνις  </p>
        <p><a>19.549</a>  ἦα πάρος, νῦν αὖτε τεὸς πόσις εἰλήλουθα,  </p>
        <p><a>19.550</a>  ὃς πᾶσι μνηστῆρσιν ἀεικέα πότμον ἐφήσω.  </p>
        <p><a>19.551</a>  ὣς ἔφατ᾽, αὐτὰρ ἐμὲ μελιηδὴς ὕπνος ἀνῆκε:  </p>
        <p><a>19.552</a>  παπτήνασα δὲ χῆνας ἐνὶ μεγάροισι νόησα  </p>
        <p><a>19.553</a>  πυρὸν ἐρεπτομένους παρὰ πύελον, ἧχι πάρος περ.  </p>
        <p><a>19.554</a>  τὴν δ᾽ ἀπαμειβόμενος προσέφη πολύμητις Ὀδυσσεύς:  </p>
        <p><a>19.555</a>  ὦ γύναι, οὔ πως ἔστιν ὑποκρίνασθαι ὄνειρον  </p>
        <p><a>19.556</a>  ἄλλῃ ἀποκλίναντ᾽, ἐπεὶ ἦ ῥά τοι αὐτὸς Ὀδυσσεὺς  </p>
        <p><a>19.557</a>  πέφραδ᾽ ὅπως τελέει: μνηστῆρσι δὲ φαίνετ᾽ ὄλεθρος  </p>
        <p><a>19.558</a>  πᾶσι μάλ᾽, οὐδέ κέ τις θάνατον καὶ κῆρας ἀλύξει.  </p>
        <p><a>19.559</a>  τὸν δ᾽ αὖτε προσέειπε περίφρων Πηνελόπεια:  </p>
        <p><a>19.560</a>  ξεῖν᾽, ἦ τοι μὲν ὄνειροι ἀμήχανοι ἀκριτόμυθοι  </p>
        <p><a>19.561</a>  γίγνοντ᾽, οὐδέ τι πάντα τελείεται ἀνθρώποισι.  </p>
        <p><a>19.562</a>  δοιαὶ γάρ τε πύλαι ἀμενηνῶν εἰσὶν ὀνείρων:  </p>
        <p><a>19.563</a>  αἱ μὲν γὰρ κεράεσσι τετεύχαται, αἱ δ᾽ ἐλέφαντι:  </p>
        <p><a>19.564</a>  τῶν οἳ μέν κ᾽ ἔλθωσι διὰ πριστοῦ ἐλέφαντος,  </p>
        <p><a>19.565</a>  οἵ ῥ᾽ ἐλεφαίρονται, ἔπε᾽ ἀκράαντα φέροντες:  </p>
        <p><a>19.566</a>  οἱ δὲ διὰ ξεστῶν κεράων ἔλθωσι θύραζε,  </p>
        <p><a>19.567</a>  οἵ ῥ᾽ ἔτυμα κραίνουσι, βροτῶν ὅτε κέν τις ἴδηται.  </p>
        <p><a>19.568</a>  ἀλλ᾽ ἐμοὶ οὐκ ἐντεῦθεν ὀΐομαι αἰνὸν ὄνειρον  </p>
        <p><a>19.569</a>  ἐλθέμεν: ἦ κ᾽ ἀσπαστὸν ἐμοὶ καὶ παιδὶ γένοιτο.  </p>
        <p><a>19.570</a>  ἄλλο δέ τοι ἐρέω, σὺ δ᾽ ἐνὶ φρεσὶ βάλλεο σῇσιν:  </p>
        <p><a>19.571</a>  ἥδε δὴ ἠὼς εἶσι δυσώνυμος, ἥ μ᾽ Ὀδυσῆος  </p>
        <p><a>19.572</a>  οἴκου ἀποσχήσει: νῦν γὰρ καταθήσω ἄεθλον,  </p>
        <p><a>19.573</a>  τοὺς πελέκεας, τοὺς κεῖνος ἐνὶ μεγάροισιν ἑοῖσιν  </p>
        <p><a>19.574</a>  ἵστασχ᾽ ἑξείης, δρυόχους ὥς, δώδεκα πάντας:  </p>
        <p><a>19.575</a>  στὰς δ᾽ ὅ γε πολλὸν ἄνευθε διαρρίπτασκεν ὀϊστόν.  </p>
        <p><a>19.576</a>  νῦν δὲ μνηστήρεσσιν ἄεθλον τοῦτον ἐφήσω:  </p>
        <p><a>19.577</a>  ὃς δέ κε ῥηΐτατ᾽ ἐντανύσῃ βιὸν ἐν παλάμῃσι  </p>
        <p><a>19.578</a>  καὶ διοϊστεύσῃ πελέκεων δυοκαίδεκα πάντων,  </p>
        <p><a>19.579</a>  τῷ κεν ἅμ᾽ ἑσποίμην, νοσφισσαμένη τόδε δῶμα  </p>
        <p><a>19.580</a>  κουρίδιον, μάλα καλόν, ἐνίπλειον βιότοιο:  </p>
        <p><a>19.581</a>  τοῦ ποτὲ μεμνήσεσθαι ὀΐομαι ἔν περ ὀνείρῳ.  </p>
        <p><a>19.582</a>  τὴν δ᾽ ἀπαμειβόμενος προσέφη πολύμητις Ὀδυσσεύς  </p>
        <p><a>19.583</a>  ὦ γύναι αἰδοίη Λαερτιάδεω Ὀδυσῆος,  </p>
        <p><a>19.584</a>  μηκέτι νῦν ἀνάβαλλε δόμοις ἔνι τοῦτον ἄεθλον:  </p>
        <p><a>19.585</a>  πρὶν γάρ τοι πολύμητις ἐλεύσεται ἐνθάδ᾽ Ὀδυσσεύς,  </p>
        <p><a>19.586</a>  πρὶν τούτους τόδε τόξον ἐΰξοον ἀμφαφόωντας  </p>
        <p><a>19.587</a>  νευρήν τ᾽ ἐντανύσαι διοϊστεῦσαί τε σιδήρου.  </p>
        <p><a>19.588</a>  τὸν δ᾽ αὖτε προσέειπε περίφρων Πηνελόπεια:  </p>
        <p><a>19.589</a>  εἴ κ᾽ ἐθέλοις μοι, ξεῖνε, παρήμενος ἐν μεγάροισι  </p>
        <p><a>19.590</a>  τέρπειν, οὔ κέ μοι ὕπνος ἐπὶ βλεφάροισι χυθείη.  </p>
        <p><a>19.591</a>  ἀλλ᾽ οὐ γάρ πως ἔστιν ἀΰπνους ἔμμεναι αἰεὶ  </p>
        <p><a>19.592</a>  ἀνθρώπους: ἐπὶ γάρ τοι ἑκάστῳ μοῖραν ἔθηκαν  </p>
        <p><a>19.593</a>  ἀθάνατοι θνητοῖσιν ἐπὶ ζείδωρον ἄρουραν.  </p>
        <p><a>19.594</a>  ἀλλ᾽ ἦ τοι μὲν ἐγὼν ὑπερώϊον εἰσαναβᾶσα  </p>
        <p><a>19.595</a>  λέξομαι εἰς εὐνήν, ἥ μοι στονόεσσα τέτυκται,  </p>
        <p><a>19.596</a>  αἰεὶ δάκρυσ᾽ ἐμοῖσι πεφυρμένη, ἐξ οὗ Ὀδυσσεὺς  </p>
        <p><a>19.597</a>  ᾤχετ᾽ ἐποψόμενος Κακοΐλιον οὐκ ὀνομαστήν.  </p>
        <p><a>19.598</a>  ἔνθα κε λεξαίμην: σὺ δὲ λέξεο τῷδ᾽ ἐνὶ οἴκῳ,  </p>
        <p><a>19.599</a>  ἢ χαμάδις στορέσας ἤ τοι κατὰ δέμνια θέντων.  </p>
        <p><a>19.600</a>  ὣς εἰποῦσ᾽ ἀνέβαιν᾽ ὑπερώϊα σιγαλόεντα,  </p>
        <p><a>19.601</a>  οὐκ οἴη, ἅμα τῇ γε καὶ ἀμφίπολοι κίον ἄλλαι.  </p>
        <p><a>19.602</a>  ἐς δ᾽ ὑπερῷ᾽ ἀναβᾶσα σὺν ἀμφιπόλοισι γυναιξὶ  </p>
        <p><a>19.603</a>  κλαῖεν ἔπειτ᾽ Ὀδυσῆα, φίλον πόσιν, ὄφρα οἱ ὕπνον  </p>
        <p><a>19.604</a>  ἡδὺν ἐπὶ βλεφάροισι βάλε γλαυκῶπις Ἀθήνη.  </p>
    </div>
    <div class="bk">
        <h4 class="latin">ΟΔΥΣΣΕΙΑΣ υ</h4>
        <p><a>20.1</a>  αὐτὰρ ὁ ἐν προδόμῳ εὐνάζετο δῖος Ὀδυσσεύς:  </p>
        <p><a>20.2</a>  κὰμ μὲν ἀδέψητον βοέην στόρεσ᾽, αὐτὰρ ὕπερθε  </p>
        <p><a>20.3</a>  κώεα πόλλ᾽ ὀΐων, τοὺς ἱρεύεσκον Ἀχαιοί:  </p>
        <p><a>20.4</a>  Εὐρυνόμη δ᾽ ἄρ᾽ ἐπὶ χλαῖναν βάλε κοιμηθέντι.  </p>
        <p><a>20.5</a>  ἔνθ᾽ Ὀδυσεὺς μνηστῆρσι κακὰ φρονέων ἐνὶ θυμῷ  </p>
        <p><a>20.6</a>  κεῖτ᾽ ἐγρηγορόων: ταὶ δ᾽ ἐκ μεγάροιο γυναῖκες  </p>
        <p><a>20.7</a>  ἤϊσαν, αἳ μνηστῆρσιν ἐμισγέσκοντο πάρος περ,  </p>
        <p><a>20.8</a>  ἀλλήλῃσι γέλω τε καὶ εὐφροσύνην παρέχουσαι.  </p>
        <p><a>20.9</a>  τοῦ δ᾽ ὠρίνετο θυμὸς ἐνὶ στήθεσσι φίλοισι:  </p>
        <p><a>20.10</a>  πολλὰ δὲ μερμήριζε κατὰ φρένα καὶ κατὰ θυμόν,  </p>
        <p><a>20.11</a>  ἠὲ μεταΐξας θάνατον τεύξειεν ἑκάστῃ,  </p>
        <p><a>20.12</a>  ἦ ἔτ᾽ ἐῷ μνηστῆρσιν ὑπερφιάλοισι μιγῆναι  </p>
        <p><a>20.13</a>  ὕστατα καὶ πύματα, κραδίη δέ οἱ ἔνδον ὑλάκτει.  </p>
        <p><a>20.14</a>  ὡς δὲ κύων ἀμαλῇσι περὶ σκυλάκεσσι βεβῶσα  </p>
        <p><a>20.15</a>  ἄνδρ᾽ ἀγνοιήσασ᾽ ὑλάει μέμονέν τε μάχεσθαι,  </p>
        <p><a>20.16</a>  ὥς ῥα τοῦ ἔνδον ὑλάκτει ἀγαιομένου κακὰ ἔργα:  </p>
        <p><a>20.17</a>  στῆθος δὲ πλήξας κραδίην ἠνίπαπε μύθῳ:  </p>
        <p><a>20.18</a>  τέτλαθι δή, κραδίη: καὶ κύντερον ἄλλο ποτ᾽ ἔτλης.  </p>
        <p><a>20.19</a>  ἤματι τῷ ὅτε μοι μένος ἄσχετος ἤσθιε Κύκλωψ  </p>
        <p><a>20.20</a>  ἰφθίμους ἑτάρους: σὺ δ᾽ ἐτόλμας, ὄφρα σε μῆτις  </p>
        <p><a>20.21</a>  ἐξάγαγ᾽ ἐξ ἄντροιο ὀϊόμενον θανέεσθαι.  </p>
        <p><a>20.22</a>  ὣς ἔφατ᾽, ἐν στήθεσσι καθαπτόμενος φίλον ἦτορ:  </p>
        <p><a>20.23</a>  τῷ δὲ μάλ᾽ ἐν πείσῃ κραδίη μένε τετληυῖα  </p>
        <p><a>20.24</a>  νωλεμέως: ἀτὰρ αὐτὸς ἑλίσσετο ἔνθα καὶ ἔνθα.  </p>
        <p><a>20.25</a>  ὡς δ᾽ ὅτε γαστέρ᾽ ἀνὴρ πολέος πυρὸς αἰθομένοιο,  </p>
        <p><a>20.26</a>  ἐμπλείην κνίσης τε καὶ αἵματος, ἔνθα καὶ ἔνθα  </p>
        <p><a>20.27</a>  αἰόλλῃ, μάλα δ᾽ ὦκα λιλαίεται ὀπτηθῆναι,  </p>
        <p><a>20.28</a>  ὣς ἄρ᾽ ὅ γ᾽ ἔνθα καὶ ἔνθα ἑλίσσετο, μερμηρίζων  </p>
        <p><a>20.29</a>  ὅππως δὴ μνηστῆρσιν ἀναιδέσι χεῖρας ἐφήσει  </p>
        <p><a>20.30</a>  μοῦνος ἐὼν πολέσι.  σχεδόθεν δέ οἱ ἦλθεν Ἀθήνη  </p>
        <p><a>20.31</a>  οὐρανόθεν καταβᾶσα: δέμας δ᾽ ἤϊκτο γυναικί:  </p>
        <p><a>20.32</a>  στῆ δ᾽ ἄρ᾽ ὑπὲρ κεφαλῆς καί μιν πρὸς μῦθον ἔειπε:  </p>
        <p><a>20.33</a>  τίπτ᾽ αὖτ᾽ ἐγρήσσεις, πάντων περὶ κάμμορε φωτῶν;  </p>
        <p><a>20.34</a>  οἶκος μέν τοι ὅδ᾽ ἐστί, γυνὴ δέ τοι ἥδ᾽ ἐνὶ οἴκῳ  </p>
        <p><a>20.35</a>  καὶ, πάϊς, οἷόν πού τις ἐέλδεται ἔμμεναι υἷα.  </p>
        <p><a>20.36</a>  τὴν δ᾽ ἀπαμειβόμενος προσέφη πολύμητις Ὀδυσσεύς:  </p>
        <p><a>20.37</a>  ναὶ δὴ ταῦτά γε πάντα, θεά, κατὰ μοῖραν ἔειπες:  </p>
        <p><a>20.38</a>  ἀλλά τί μοι τόδε θυμὸς ἐνὶ φρεσὶ μερμηρίζει,  </p>
        <p><a>20.39</a>  ὅππως δὴ μνηστῆρσιν ἀναιδέσι χεῖρας ἐφήσω,  </p>
        <p><a>20.40</a>  μοῦνος ἐών: οἱ δ᾽ αἰὲν ἀολλέες ἔνδον ἔασι.  </p>
        <p><a>20.41</a>  πρὸς δ᾽ ἔτι καὶ τόδε μεῖζον ἐνὶ φρεσὶ μερμηρίζω:  </p>
        <p><a>20.42</a>  εἴ περ γὰρ κτείναιμι Διός τε σέθεν τε ἕκητι,  </p>
        <p><a>20.43</a>  πῆ κεν ὑπεκπροφύγοιμι; τά σε φράζεσθαι ἄνωγα.  </p>
        <p><a>20.44</a>  τὸν δ᾽ αὖτε προσέειπε θεὰ γλαυκῶπις Ἀθήνη:  </p>
        <p><a>20.45</a>  σχέτλιε, καὶ μέν τίς τε χερείονι πείθεθ᾽ ἑταίρῳ,  </p>
        <p><a>20.46</a>  ὅς περ θνητός τ᾽ ἐστὶ καὶ οὐ τόσα μήδεα οἶδεν:  </p>
        <p><a>20.47</a>  αὐτὰρ ἐγὼ θεός εἰμι, διαμπερὲς ἥ σε φυλάσσω  </p>
        <p><a>20.48</a>  ἐν πάντεσσι πόνοις. ἐρέω δέ τοι ἐξαναφανδόν:  </p>
        <p><a>20.49</a>  εἴ περ πεντήκοντα λόχοι μερόπων ἀνθρώπων  </p>
        <p><a>20.50</a>  νῶϊ περισταῖεν, κτεῖναι μεμαῶτες Ἄρηϊ,  </p>
        <p><a>20.51</a>  καί κεν τῶν ἐλάσαιο βόας καὶ ἴφια μῆλα.  </p>
        <p><a>20.52</a>  ἀλλ᾽ ἑλέτω σε καὶ ὕπνος: ἀνίη καὶ τὸ φυλάσσειν  </p>
        <p><a>20.53</a>  πάννυχον ἐγρήσσοντα, κακῶν δ᾽ ὑποδύσεαι ἤδη.  </p>
        <p><a>20.54</a>  ὣς φάτο, καί ῥά οἱ ὕπνον ἐπὶ βλεφάροισιν ἔχευεν,  </p>
        <p><a>20.55</a>  αὐτὴ δ᾽ ἂψ ἐς Ὄλυμπον ἀφίκετο δῖα θεάων.  </p>
        <p><a>20.56</a>  εὖτε τὸν ὕπνος ἔμαρπτε, λύων μελεδήματα θυμοῦ,  </p>
        <p><a>20.57</a>  λυσιμελής, ἄλοχος δ᾽ ἄρ᾽ ἐπέγρετο κεδνὰ ἰδυῖα:  </p>
        <p><a>20.58</a>  κλαῖε δ᾽ ἄρ᾽ ἐν λέκτροισι καθεζομένη μαλακοῖσιν.  </p>
        <p><a>20.59</a>  αὐτὰρ ἐπεὶ κλαίουσα κορέσσατο ὃν κατὰ θυμόν,  </p>
        <p><a>20.60</a>  Ἀρτέμιδι πρώτιστον ἐπεύξατο δῖα γυναικῶν:  </p>
        <p><a>20.61</a>  Ἄρτεμι, πότνα θεά, θύγατερ Διός, αἴθε μοι ἤδη  </p>
        <p><a>20.62</a>  ἰὸν ἐνὶ στήθεσσι βαλοῦσ᾽ ἐκ θυμὸν ἕλοιο  </p>
        <p><a>20.63</a>  αὐτίκα νῦν, ἢ ἔπειτα μ᾽ ἀναρπάξασα θύελλα  </p>
        <p><a>20.64</a>  οἴχοιτο προφέρουσα κατ᾽ ἠερόεντα κέλευθα,  </p>
        <p><a>20.65</a>  ἐν προχοῇς δὲ βάλοι ἀψορρόου Ὠκεανοῖο.  </p>
        <p><a>20.66</a>  ὡς δ᾽ ὅτε Πανδαρέου κούρας ἀνέλοντο θύελλαι:  </p>
        <p><a>20.67</a>  τῇσι τοκῆας μὲν φθῖσαν θεοί, αἱ δ᾽ ἐλίποντο  </p>
        <p><a>20.68</a>  ὀρφαναὶ ἐν μεγάροισι, κόμισσε δὲ δῖ᾽ Ἀφροδίτη  </p>
        <p><a>20.69</a>  τυρῷ καὶ μέλιτι γλυκερῷ καὶ ἡδέϊ οἴνῳ:  </p>
        <p><a>20.70</a>  Ἥρη δ᾽ αὐτῇσιν περὶ πασέων δῶκε γυναικῶν  </p>
        <p><a>20.71</a>  εἶδος καὶ πινυτήν, μῆκος δ᾽ ἔπορ᾽ Ἄρτεμις ἁγνή,  </p>
        <p><a>20.72</a>  ἔργα δ᾽ Ἀθηναίη δέδαε κλυτὰ ἐργάζεσθαι.  </p>
        <p><a>20.73</a>  εὖτ᾽ Ἀφροδίτη δῖα προσέστιχε μακρὸν Ὄλυμπον,  </p>
        <p><a>20.74</a>  κούρῃς αἰτήσουσα τέλος θαλεροῖο γάμοιο—  </p>
        <p><a>20.75</a>  ἐς Δία τερπικέραυνον, ὁ γάρ τ᾽ εὖ οἶδεν ἅπαντα,  </p>
        <p><a>20.76</a>  μοῖράν τ᾽ ἀμμορίην τε καταθνητῶν ἀνθρώπων—  </p>
        <p><a>20.77</a>  τόφρα δὲ τὰς κούρας ἅρπυιαι ἀνηρείψαντο  </p>
        <p><a>20.78</a>  καί ῥ᾽ ἔδοσαν στυγερῇσιν ἐρινύσιν ἀμφιπολεύειν:  </p>
        <p><a>20.79</a>  ὣς ἔμ᾽ ἀϊστώσειαν Ὀλύμπια δώματ᾽ ἔχοντες,  </p>
        <p><a>20.80</a>  ἠέ μ᾽ ἐϋπλόκαμος βάλοι Ἄρτεμις, ὄφρ᾽ Ὀδυσῆα  </p>
        <p><a>20.81</a>  ὀσσομένη καὶ γαῖαν ὕπο στυγερὴν ἀφικοίμην,  </p>
        <p><a>20.82</a>  μηδέ τι χείρονος ἀνδρὸς ἐϋφραίνοιμι νόημα.  </p>
        <p><a>20.83</a>  ἀλλὰ τὸ μὲν καὶ ἀνεκτὸν ἔχει κακόν, ὁππότε κέν τις  </p>
        <p><a>20.84</a>  ἤματα μὲν κλαίῃ, πυκινῶς ἀκαχήμενος ἦτορ,  </p>
        <p><a>20.85</a>  νύκτας δ᾽ ὕπνος ἔχῃσιν—ὁ γάρ τ᾽ ἐπέλησεν ἁπάντων,  </p>
        <p><a>20.86</a>  ἐσθλῶν ἠδὲ κακῶν, ἐπεὶ ἄρ βλέφαρ᾽ ἀμφικαλύψῃ—  </p>
        <p><a>20.87</a>  αὐτὰρ ἐμοὶ καὶ ὀνείρατ᾽ ἐπέσσευεν κακὰ δαίμων.  </p>
        <p><a>20.88</a>  τῇδε γὰρ αὖ μοι νυκτὶ παρέδραθεν εἴκελος αὐτῷ,  </p>
        <p><a>20.89</a>  τοῖος ἐὼν οἷος ᾖεν ἅμα στρατῷ: αὐτὰρ ἐμὸν κῆρ  </p>
        <p><a>20.90</a>  χαῖρ᾽, ἐπεὶ οὐκ ἐφάμην ὄναρ ἔμμεναι, ἀλλ᾽ ὕπαρ ἤδη.  </p>
        <p><a>20.91</a>  ὣς ἔφατ᾽, αὐτίκα δὲ χρυσόθρονος ἤλυθεν Ἠώς.  </p>
        <p><a>20.92</a>  τῆς δ᾽ ἄρα κλαιούσης ὄπα σύνθετο δῖος Ὀδυσσεύς:  </p>
        <p><a>20.93</a>  μερμήριζε δ᾽ ἔπειτα, δόκησε δέ οἱ κατὰ θυμὸν  </p>
        <p><a>20.94</a>  ἤδη γιγνώσκουσα παρεστάμεναι κεφαλῆφι.  </p>
        <p><a>20.95</a>  χλαῖναν μὲν συνελὼν καὶ κώεα, τοῖσιν ἐνεῦδεν,  </p>
        <p><a>20.96</a>  ἐς μέγαρον κατέθηκεν ἐπὶ θρόνου, ἐκ δὲ βοείην  </p>
        <p><a>20.97</a>  θῆκε θύραζε φέρων, Διὶ δ᾽ εὔξατο χεῖρας ἀνασχών:  </p>
        <p><a>20.98</a>  Ζεῦ πάτερ, εἴ μ᾽ ἐθέλοντες ἐπὶ τραφερήν τε καὶ ὑγρὴν  </p>
        <p><a>20.99</a>  ἤγετ᾽ ἐμὴν ἐς γαῖαν, ἐπεί μ᾽ ἐκακώσατε λίην,  </p>
        <p><a>20.100</a>  φήμην τίς μοι φάσθω ἐγειρομένων ἀνθρώπων  </p>
        <p><a>20.101</a>  ἔνδοθεν, ἔκτοσθεν δὲ Διὸς τέρας ἄλλο φανήτω.  </p>
        <p><a>20.102</a>  ὣς ἔφατ᾽ εὐχόμενος: τοῦ δ᾽ ἔκλυε μητίετα Ζεύς,  </p>
        <p><a>20.103</a>  αὐτίκα δ᾽ ἐβρόντησεν ἀπ᾽ αἰγλήεντος Ὀλύμπου,  </p>
        <p><a>20.104</a>  ὑψόθεν ἐκ νεφέων: γήθησε δὲ δῖος Ὀδυσσεύς.  </p>
        <p><a>20.105</a>  φήμην δ᾽ ἐξ οἴκοιο γυνὴ προέηκεν ἀλετρὶς  </p>
        <p><a>20.106</a>  πλησίον, ἔνθ᾽ ἄρα οἱ μύλαι ἥατο ποιμένι λαῶν,  </p>
        <p><a>20.107</a>  τῇσιν δώδεκα πᾶσαι ἐπερρώοντο γυναῖκες  </p>
        <p><a>20.108</a>  ἄλφιτα τεύχουσαι καὶ ἀλείατα, μυελὸν ἀνδρῶν.  </p>
        <p><a>20.109</a>  αἱ μὲν ἄρ᾽ ἄλλαι εὗδον, ἐπεὶ κατὰ πυρὸν ἄλεσσαν,  </p>
        <p><a>20.110</a>  ἡ δὲ μί᾽ οὔπω παύετ᾽, ἀφαυροτάτη δ᾽ ἐτέτυκτο:  </p>
        <p><a>20.111</a>  ἥ ῥα μύλην στήσασα ἔπος φάτο, σῆμα ἄνακτι:  </p>
        <p><a>20.112</a>  Ζεῦ πάτερ, ὅς τε θεοῖσι καὶ ἀνθρώποισιν ἀνάσσεις,  </p>
        <p><a>20.113</a>  ἦ μεγάλ᾽ ἐβρόντησας ἀπ᾽ οὐρανοῦ ἀστερόεντος,  </p>
        <p><a>20.114</a>  οὐδέ ποθι νέφος ἐστί: τέρας νύ τεῳ τόδε φαίνεις.  </p>
        <p><a>20.115</a>  κρῆνον νῦν καὶ ἐμοὶ δειλῇ ἔπος, ὅττι κεν εἴπω:  </p>
        <p><a>20.116</a>  μνηστῆρες πύματόν τε καὶ ὕστατον ἤματι τῷδε  </p>
        <p><a>20.117</a>  ἐν μεγάροις Ὀδυσῆος ἑλοίατο δαῖτ᾽ ἐρατεινήν,  </p>
        <p><a>20.118</a>  οἳ δή μοι καμάτῳ θυμαλγέι: γούνατ᾽ ἔλυσαν  </p>
        <p><a>20.119</a>  ἄλφιτα τευχούσῃ: νῦν ὕστατα δειπνήσειαν.  </p>
        <p><a>20.120</a>  ὣς ἄρ᾽ ἔφη, χαῖρεν δὲ κλεηδόνι δῖος Ὀδυσσεὺς  </p>
        <p><a>20.121</a>  Ζηνός τε βροντῇ: φάτο γὰρ τίσασθαι ἀλείτας.  </p>
        <p><a>20.122</a>  αἱ δ᾽ ἄλλαι δμῳαὶ κατὰ δώματα κάλ᾽ Ὀδυσῆος  </p>
        <p><a>20.123</a>  ἀγρόμεναι ἀνέκαιον ἐπ᾽ ἐσχάρῃ ἀκάματον πῦρ.  </p>
        <p><a>20.124</a>  Τηλέμαχος δ᾽ εὐνῆθεν ἀνίστατο, ἰσόθεος φώς,  </p>
        <p><a>20.125</a>  εἵματα ἑσσάμενος: περὶ δὲ ξίφος ὀξὺ θέτ᾽ ὤμῳ:  </p>
        <p><a>20.126</a>  ποσσὶ δ᾽ ὑπὸ λιπαροῖσιν ἐδήσατο καλὰ πέδιλα,  </p>
        <p><a>20.127</a>  εἵλετο δ᾽ ἄλκιμον ἔγχος, ἀκαχμένον ὀξέι: χαλκῷ:  </p>
        <p><a>20.128</a>  στῆ δ᾽ ἄρ᾽ ἐπ᾽ οὐδὸν ἰών, πρὸς δ᾽ Εὐρύκλειαν ἔειπε:  </p>
        <p><a>20.129</a>  μαῖα φίλη, τὸν ξεῖνον ἐτιμήσασθ᾽ ἐνὶ οἴκῳ  </p>
        <p><a>20.130</a>  εὐνῇ καὶ σίτῳ, ἦ αὔτως κεῖται ἀκηδής;  </p>
        <p><a>20.131</a>  τοιαύτη γὰρ ἐμὴ μήτηρ, πινυτή περ ἐοῦσα:  </p>
        <p><a>20.132</a>  ἐμπλήγδην ἕτερόν γε τίει μερόπων ἀνθρώπων  </p>
        <p><a>20.133</a>  χείρονα, τὸν δέ τ᾽ ἀρείον᾽ ἀτιμήσασ᾽ ἀποπέμπει.  </p>
        <p><a>20.134</a>  τὸν δ᾽ αὖτε προσέειπε περίφρων Εὐρύκλεια:  </p>
        <p><a>20.135</a>  οὐκ ἄν μιν νῦν, τέκνον, ἀναίτιον αἰτιόῳο.  </p>
        <p><a>20.136</a>  οἶνον μὲν γὰρ πῖνε καθήμενος, ὄφρ᾽ ἔθελ᾽ αὐτός,  </p>
        <p><a>20.137</a>  σίτου δ᾽ οὐκέτ᾽ ἔφη πεινήμεναι: εἴρετο γάρ μιν.  </p>
        <p><a>20.138</a>  ἀλλ᾽ ὅτε δὴ κοίτοιο καὶ ὕπνου μιμνήσκοιτο,  </p>
        <p><a>20.139</a>  ἡ μὲν δέμνι᾽ ἄνωγεν ὑποστορέσαι δμῳῇσιν,  </p>
        <p><a>20.140</a>  αὐτὰρ ὅ γ᾽, ὥς τις πάμπαν ὀϊζυρὸς καὶ ἄποτμος,  </p>
        <p><a>20.141</a>  οὐκ ἔθελ᾽ ἐν λέκτροισι καὶ ἐν ῥήγεσσι καθεύδειν,  </p>
        <p><a>20.142</a>  ἀλλ᾽ ἐν ἀδεψήτῳ βοέῃ καὶ κώεσιν οἰῶν  </p>
        <p><a>20.143</a>  ἔδραθ᾽ ἐνὶ προδόμῳ: χλαῖναν δ᾽ ἐπιέσσαμεν ἡμεῖς.  </p>
        <p><a>20.144</a>  ὣς φάτο, Τηλέμαχος δὲ διὲκ μεγάροιο βεβήκει  </p>
        <p><a>20.145</a>  ἔγχος ἔχων, ἅμα τῷ γε δύω κύνες ἀργοὶ ἕποντο.  </p>
        <p><a>20.146</a>  βῆ δ᾽ ἴμεν εἰς ἀγορὴν μετ᾽ ἐϋκνήμιδας Ἀχαιούς.  </p>
        <p><a>20.147</a>  ἡ δ᾽ αὖτε δμῳῇσιν ἐκέκλετο δῖα γυναικῶν,  </p>
        <p><a>20.148</a>  Εὐρύκλει᾽, Ὦπος θυγάτηρ Πεισηνορίδαο:  </p>
        <p><a>20.149</a>  ἀγρεῖθ᾽, αἱ μὲν δῶμα κορήσατε ποιπνύσασαι,  </p>
        <p><a>20.150</a>  ῥάσσατέ τ᾽, ἔν τε θρόνοις εὐποιήτοισι τάπητας  </p>
        <p><a>20.151</a>  βάλλετε πορφυρέους: αἱ δὲ σπόγγοισι τραπέζας  </p>
        <p><a>20.152</a>  πάσας ἀμφιμάσασθε, καθήρατε δὲ κρητῆρας  </p>
        <p><a>20.153</a>  καὶ δέπα ἀμφικύπελλα τετυγμένα: ταὶ δὲ μεθ᾽ ὕδωρ  </p>
        <p><a>20.154</a>  ἔρχεσθε κρήνηνδε, καὶ οἴσετε θᾶσσον ἰοῦσαι.  </p>
        <p><a>20.155</a>  οὐ γὰρ δὴν μνηστῆρες ἀπέσσονται μεγάροιο,  </p>
        <p><a>20.156</a>  ἀλλὰ μάλ᾽ ἦρι νέονται, ἐπεὶ καὶ πᾶσιν ἑορτή.  </p>
        <p><a>20.157</a>  ὣς ἔφαθ᾽, αἱ δ᾽ ἄρα τῆς μάλα μὲν κλύον ἠδ᾽ ἐπίθοντο.  </p>
        <p><a>20.158</a>  αἱ μὲν ἐείκοσι βῆσαν ἐπὶ κρήνην μελάνυδρον,  </p>
        <p><a>20.159</a>  αἱ δ᾽ αὐτοῦ κατὰ δώματ᾽ ἐπισταμένως πονέοντο.  </p>
        <p><a>20.160</a>  ἐς δ᾽ ἦλθον δρηστῆρες Ἀχαιῶν.  οἱ μὲν ἔπειτα  </p>
        <p><a>20.161</a>  εὖ καὶ ἐπισταμένως κέασαν ξύλα, ταὶ δὲ γυναῖκες  </p>
        <p><a>20.162</a>  ἦλθον ἀπὸ κρήνης: ἐπὶ δέ σφισιν ἦλθε συβώτης  </p>
        <p><a>20.163</a>  τρεῖς σιάλους κατάγων, οἳ ἔσαν μετὰ πᾶσιν ἄριστοι.  </p>
        <p><a>20.164</a>  καὶ τοὺς μέν ῥ᾽ εἴασε καθ᾽ ἕρκεα καλὰ νέμεσθαι,  </p>
        <p><a>20.165</a>  αὐτὸς δ᾽ αὖτ᾽ Ὀδυσῆα προσηύδα μειλιχίοισι:  </p>
        <p><a>20.166</a>  ξεῖν᾽, ἦ ἄρ τί σε μᾶλλον Ἀχαιοὶ εἰσορόωσιν,  </p>
        <p><a>20.167</a>  ἦέ σ᾽ ἀτιμάζουσι κατὰ μέγαρ᾽, ὡς τὸ πάρος περ;  </p>
        <p><a>20.168</a>  τὸν δ᾽ ἀπαμειβόμενος προσέφη πολυμήτις Ὀδυσσεύς:  </p>
        <p><a>20.169</a>  αἲ γὰρ δή, Εὔμαιε, θεοὶ τισαίατο λώβην,  </p>
        <p><a>20.170</a>  ἣν οἵδ᾽ ὑβρίζοντες ἀτάσθαλα μηχανόωνται  </p>
        <p><a>20.171</a>  οἴκῳ ἐν ἀλλοτρίῳ, οὐδ᾽ αἰδοῦς μοῖραν ἔχουσιν.  </p>
        <p><a>20.172</a>  ὣς οἱ μὲν τοιαῦτα πρὸς ἀλλήλους ἀγόρευον,  </p>
        <p><a>20.173</a>  ἀγχίμολον δέ σφ᾽ ἦλθε Μελάνθιος, αἰπόλος αἰγῶν.  </p>
        <p><a>20.174</a>  αἶγας ἄγων αἳ πᾶσι μετέρεπον αἰπολίοισι,  </p>
        <p><a>20.175</a>  δεῖπνον μνηστήρεσσι.  δύω δ᾽ ἅμ᾽ ἕποντο νομῆες.  </p>
        <p><a>20.176</a>  καὶ τὰς μὲν κατέδησεν ὑπ᾽ αἰθούσῃ ἐριδούπῳ,  </p>
        <p><a>20.177</a>  αὐτὸς δ᾽ αὖτ᾽ Ὀδυσῆα προσηύδα κερτομίοισι:  </p>
        <p><a>20.178</a>  ξεῖν᾽, ἔτι καὶ νῦν ἐνθάδ᾽ ἀνιήσεις κατὰ δῶμα  </p>
        <p><a>20.179</a>  ἀνέρας αἰτίζων, ἀτὰρ οὐκ ἔξεισθα θύραζε;  </p>
        <p><a>20.180</a>  πάντως οὐκέτι νῶϊ διακρινέεσθαι ὀΐω  </p>
        <p><a>20.181</a>  πρὶν χειρῶν γεύσασθαι, ἐπεὶ σύ περ οὐ κατὰ κόσμον  </p>
        <p><a>20.182</a>  αἰτίζεις: εἰσὶν δὲ καὶ ἄλλαι δαῖτες Ἀχαιῶν.  </p>
        <p><a>20.183</a>  ὣς φάτο, τὸν δ᾽ οὔ τι προσέφη πολύμητις Ὀδυσσεύς,  </p>
        <p><a>20.184</a>  ἀλλ᾽ ἀκέων κίνησε κάρη, κακὰ βυσσοδομεύων.  </p>
        <p><a>20.185</a>  τοῖσι δ᾽ ἐπὶ τρίτος ἦλθε Φιλοίτιος, ὄρχαμος ἀνδρῶν,  </p>
        <p><a>20.186</a>  βοῦν στεῖραν μνηστῆρσιν ἄγων καὶ πίονας αἶγας.  </p>
        <p><a>20.187</a>  πορθμῆες δ᾽ ἄρα τούς γε διήγαγον, οἵ τε καὶ ἄλλους  </p>
        <p><a>20.188</a>  ἀνθρώπους πέμπουσιν, ὅτις σφέας εἰσαφίκηται.  </p>
        <p><a>20.189</a>  καὶ τὰ μὲν εὖ κατέδησεν ὑπ᾽ αἰθούσῃ ἐριδούπῳ,  </p>
        <p><a>20.190</a>  αὐτὸς δ᾽ αὖτ᾽ ἐρέεινε συβώτην ἄγχι παραστάς:  </p>
        <p><a>20.191</a>  τίς δὴ ὅδε ξεῖνος νέον εἰλήλουθε, συβῶτα,  </p>
        <p><a>20.192</a>  ἡμέτερον πρὸς δῶμα; τέων δ᾽ ἐξ εὔχεται εἶναι  </p>
        <p><a>20.193</a>  ἀνδρῶν; ποῦ δέ νύ οἱ γενεὴ καὶ πατρὶς ἄρουρα;  </p>
        <p><a>20.194</a>  δύσμορος, ἦ τε ἔοικε δέμας βασιλῆϊ ἄνακτι:  </p>
        <p><a>20.195</a>  ἀλλὰ θεοὶ δυόωσι πολυπλάγκτους ἀνθρώπους,  </p>
        <p><a>20.196</a>  ὁππότε καὶ βασιλεῦσιν ἐπικλώσωνται ὀϊζύν.  </p>
        <p><a>20.197</a>  ἦ καὶ δεξιτερῇ δειδίσκετο χειρὶ παραστάς,  </p>
        <p><a>20.198</a>  καί μιν φωνήσας ἔπεα πτερόεντα προσηύδα:  </p>
        <p><a>20.199</a>  χαῖρε, πάτερ ὦ ξεῖνε: γένοιτό τοι ἔς περ ὀπίσσω  </p>
        <p><a>20.200</a>  ὄλβος: ἀτὰρ μὲν νῦν γε κακοῖς ἔχεαι πολέεσσι.  </p>
        <p><a>20.201</a>  Ζεῦ πάτερ, οὔ τις σεῖο θεῶν ὀλοώτερος ἄλλος:  </p>
        <p><a>20.202</a>  οὐκ ἐλεαίρεις ἄνδρας, ἐπὴν δὴ γείνεαι αὐτός,  </p>
        <p><a>20.203</a>  μισγέμεναι κακότητι καὶ ἄλγεσι λευγαλέοισιν.  </p>
        <p><a>20.204</a>  ἴδιον, ὡς ἐνόησα, δεδάκρυνται δέ μοι ὄσσε  </p>
        <p><a>20.205</a>  μνησαμένῳ Ὀδυσῆος, ἐπεὶ καὶ κεῖνον ὀΐω  </p>
        <p><a>20.206</a>  τοιάδε λαίφε᾽ ἔχοντα κατ᾽ ἀνθρώπους ἀλάλησθαι,  </p>
        <p><a>20.207</a>  εἴ που ἔτι ζώει καὶ ὁρᾷ φάος ἠελίοιο.  </p>
        <p><a>20.208</a>  εἰ δ᾽ ἤδη τέθνηκε καὶ εἰν Ἀΐδαο δόμοισιν,  </p>
        <p><a>20.209</a>  ὤ μοι ἔπειτ᾽ Ὀδυσῆος ἀμύμονος, ὅς μ᾽ ἐπὶ βουσὶν  </p>
        <p><a>20.210</a>  εἷσ᾽ ἔτι τυτθὸν ἐόντα Κεφαλλήνων ἐνὶ δήμῳ.  </p>
        <p><a>20.211</a>  νῦν δ᾽ αἱ μὲν γίγνονται ἀθέσφατοι, οὐδέ κεν ἄλλως  </p>
        <p><a>20.212</a>  ἀνδρί γ᾽ ὑποσταχύοιτο βοῶν γένος εὐρυμετώπων:  </p>
        <p><a>20.213</a>  τὰς δ᾽ ἄλλοι με κέλονται ἀγινέμεναί σφισιν αὐτοῖς  </p>
        <p><a>20.214</a>  ἔδμεναι: οὐδέ τι παιδὸς ἐνὶ μεγάροις ἀλέγουσιν,  </p>
        <p><a>20.215</a>  οὐδ᾽ ὄπιδα τρομέουσι θεῶν: μεμάασι γὰρ ἤδη  </p>
        <p><a>20.216</a>  κτήματα δάσσασθαι δὴν οἰχομένοιο ἄνακτος.  </p>
        <p><a>20.217</a>  αὐτὰρ ἐμοὶ τόδε θυμὸς ἐνὶ στήθεσσι φίλοισι  </p>
        <p><a>20.218</a>  πόλλ᾽ ἐπιδινεῖται: μάλα μὲν κακὸν υἷος ἐόντος  </p>
        <p><a>20.219</a>  ἄλλων δῆμον ἱκέσθαι ἰόντ᾽ αὐτῇσι βόεσσιν,  </p>
        <p><a>20.220</a>  ἄνδρας ἐς ἀλλοδαπούς: τὸ δὲ ῥίγιον, αὖθι μένοντα  </p>
        <p><a>20.221</a>  βουσὶν ἐπ᾽ ἀλλοτρίῃσι καθήμενον ἄλγεα πάσχειν.  </p>
        <p><a>20.222</a>  καί κεν δὴ πάλαι ἄλλον ὑπερμενέων βασιλήων  </p>
        <p><a>20.223</a>  ἐξικόμην φεύγων, ἐπεὶ οὐκέτ᾽ ἀνεκτὰ πέλονται:  </p>
        <p><a>20.224</a>  ἀλλ᾽ ἔτι τὸν δύστηνον ὀΐομαι, εἴ ποθεν ἐλθὼν  </p>
        <p><a>20.225</a>  ἀνδρῶν μνηστήρων σκέδασιν κατὰ δώματα θείῃ.  </p>
        <p><a>20.226</a>  τὸν δ᾽ ἀπαμειβόμενος προσέφη πολύμητις Ὀδυσσεύς:  </p>
        <p><a>20.227</a>  βουκόλ᾽, ἐπεὶ οὔτε κακῷ οὔτ᾽ ἄφρονι φωτὶ ἔοικας,  </p>
        <p><a>20.228</a>  γιγνώσκω δὲ καὶ αὐτὸς ὅ τοι πινυτὴ φρένας ἵκει,  </p>
        <p><a>20.229</a>  τοὔνεκά τοι ἐρέω καὶ ἐπὶ μέγαν ὅρκον ὀμοῦμαι:  </p>
        <p><a>20.230</a>  ἴστω νῦν Ζεὺς πρῶτα θεῶν ξενίη τε τράπεζα  </p>
        <p><a>20.231</a>  ἱστίη τ᾽ Ὀδυσῆος ἀμύμονος, ἣν ἀφικάνω,  </p>
        <p><a>20.232</a>  ἦ σέθεν ἐνθάδ᾽ ἐόντος ἐλεύσεται οἴκαδ᾽ Ὀδυσσεύς:  </p>
        <p><a>20.233</a>  σοῖσιν δ᾽ ὀφθαλμοῖσιν ἐπόψεαι, αἴ κ᾽ ἐθέλῃσθα,  </p>
        <p><a>20.234</a>  κτεινομένους μνηστῆρας, οἳ ἐνθάδε κοιρανέουσιν.  </p>
        <p><a>20.235</a>  τὸν δ᾽ αὖτε προσέειπε βοῶν ἐπιβουκόλος ἀνήρ:  </p>
        <p><a>20.236</a>  αἲ γὰρ τοῦτο, ξεῖνε, ἔπος τελέσειε Κρονίων:  </p>
        <p><a>20.237</a>  γνοίης χ᾽ οἵη ἐμὴ δύναμις καὶ χεῖρες ἕπονται.  </p>
        <p><a>20.238</a>  ὣς δ᾽ αὔτως Εὔμαιος ἐπεύξατο πᾶσι θεοῖσι  </p>
        <p><a>20.239</a>  νοστῆσαι Ὀδυσῆα πολύφρονα ὅνδε δόμονδε.  </p>
        <p><a>20.240</a>  ὣς οἱ μὲν τοιαῦτα πρὸς ἀλλήλους ἀγόρευον,  </p>
        <p><a>20.241</a>  μνηστῆρες δ᾽ ἄρα Τηλεμάχῳ θάνατόν τε μόρον τε  </p>
        <p><a>20.242</a>  ἤρτυον: αὐτὰρ ὁ τοῖσιν ἀριστερὸς ἤλυθεν ὄρνις,  </p>
        <p><a>20.243</a>  αἰετὸς ὑψιπέτης, ἔχε δὲ τρήρωνα πέλειαν.  </p>
        <p><a>20.244</a>  τοῖσιν δ᾽ Ἀμφίνομος ἀγορήσατο καὶ μετέειπεν:  </p>
        <p><a>20.245</a>  ὦ φίλοι, οὐχ ἡμῖν συνθεύσεται ἥδε γε βουλή,  </p>
        <p><a>20.246</a>  Τηλεμάχοιο φόνος: ἀλλὰ μνησώμεθα δαιτός.  </p>
        <p><a>20.247</a>  ὣς ἔφατ᾽ Ἀμφίνομος, τοῖσιν δ᾽ ἐπιήνδανε μῦθος.  </p>
        <p><a>20.248</a>  ἐλθόντες δ᾽ ἐς δώματ᾽ Ὀδυσσῆος θείοιο  </p>
        <p><a>20.249</a>  χλαίνας μὲν κατέθεντο κατὰ κλισμούς τε θρόνους τε,  </p>
        <p><a>20.250</a>  οἱ δ᾽ ἱέρευον ὄϊς μεγάλους καὶ πίονας αἶγας,  </p>
        <p><a>20.251</a>  ἵρευον δὲ σύας σιάλους καὶ βοῦν ἀγελαίην:  </p>
        <p><a>20.252</a>  σπλάγχνα δ᾽ ἄρ᾽ ὀπτήσαντες ἐνώμων, ἐν δέ τε οἶνον  </p>
        <p><a>20.253</a>  κρητῆρσιν κερόωντο: κύπελλα δὲ νεῖμε συβώτης.  </p>
        <p><a>20.254</a>  σῖτον δέ σφ᾽ ἐπένειμε Φιλοίτιος, ὄρχαμος ἀνδρῶν,  </p>
        <p><a>20.255</a>  καλοῖς ἐν κανέοισιν, ἐῳνοχόει δὲ Μελανθεύς.  </p>
        <p><a>20.256</a>  οἱ δ᾽ ἐπ᾽ ὀνείαθ᾽ ἑτοῖμα προκείμενα χεῖρας ἴαλλον.  </p>
        <p><a>20.257</a>  Τηλέμαχος δ᾽ Ὀδυσῆα καθίδρυε, κέρδεα νωμῶν,  </p>
        <p><a>20.258</a>  ἐντὸς ἐϋσταθέος μεγάρου, παρὰ λάϊνον οὐδόν,  </p>
        <p><a>20.259</a>  δίφρον ἀεικέλιον καταθεὶς ὀλίγην τε τράπεζαν:  </p>
        <p><a>20.260</a>  πὰρ δ᾽ ἐτίθει σπλάγχνων μοίρας, ἐν δ᾽ οἶνον ἔχευεν  </p>
        <p><a>20.261</a>  ἐν δέπαϊ χρυσέῳ, καί μιν πρὸς μῦθον ἔειπεν:  </p>
        <p><a>20.262</a>  ἐνταυθοῖ νῦν ἧσο μετ᾽ ἀνδράσιν οἰνοποτάζων:  </p>
        <p><a>20.263</a>  κερτομίας δέ τοι αὐτὸς ἐγὼ καὶ χεῖρας ἀφέξω  </p>
        <p><a>20.264</a>  πάντων μνηστήρων, ἐπεὶ οὔ τοι δήμιός ἐστιν  </p>
        <p><a>20.265</a>  οἶκος ὅδ᾽, ἀλλ᾽ Ὀδυσῆος, ἐμοὶ δ᾽ ἐκτήσατο κεῖνος.  </p>
        <p><a>20.266</a>  ὑμεῖς δέ, μνηστῆρες, ἐπίσχετε θυμὸν ἐνιπῆς  </p>
        <p><a>20.267</a>  καὶ χειρῶν, ἵνα μή τις ἔρις καὶ νεῖκος ὄρηται.  </p>
        <p><a>20.268</a>  ὣς ἔφαθ᾽, οἱ δ᾽ ἄρα πάντες ὀδὰξ ἐν χείλεσι φύντες  </p>
        <p><a>20.269</a>  Τηλέμαχον θαύμαζον, ὃ θαρσαλέως ἀγόρευε.  </p>
        <p><a>20.270</a>  τοῖσιν δ᾽ Ἀντίνοος μετέφη, Εὐπείθεος υἱός:  </p>
        <p><a>20.271</a>  καὶ χαλεπόν περ ἐόντα δεχώμεθα μῦθον, Ἀχαιοί,  </p>
        <p><a>20.272</a>  Τηλεμάχου: μάλα δ᾽ ἧμιν ἀπειλήσας ἀγορεύει.  </p>
        <p><a>20.273</a>  οὐ γὰρ Ζεὺς εἴασε Κρονίων: τῷ κέ μιν ἤδη  </p>
        <p><a>20.274</a>  παύσαμεν ἐν μεγάροισι, λιγύν περ ἐόντ᾽ ἀγορητήν.  </p>
        <p><a>20.275</a>  ὣς ἔφατ᾽ Ἀντίνοος: ὁ δ᾽ ἄρ᾽ οὐκ ἐμπάζετο μύθων.  </p>
        <p><a>20.276</a>  κήρυκες δ᾽ ἀνὰ ἄστυ θεῶν ἱερὴν ἑκατόμβην  </p>
        <p><a>20.277</a>  ἦγον: τοὶ δ᾽ ἀγέροντο κάρη κομόωντες Ἀχαιοὶ  </p>
        <p><a>20.278</a>  ἄλσος ὕπο σκιερὸν ἑκατηβόλου Ἀπόλλωνος.  </p>
        <p><a>20.279</a>  οἱ δ᾽ ἐπεὶ ὤπτησαν κρέ᾽ ὑπέρτερα καὶ ἐρύσαντο,  </p>
        <p><a>20.280</a>  μοίρας δασσάμενοι δαίνυντ᾽ ἐρικυδέα δαῖτα:  </p>
        <p><a>20.281</a>  πὰρ δ᾽ ἄρ᾽ Ὀδυσσῆϊ μοῖραν θέσαν οἳ πονέοντο  </p>
        <p><a>20.282</a>  ἴσην, ὡς αὐτοί περ ἐλάγχανον: ὣς γὰρ ἀνώγει  </p>
        <p><a>20.283</a>  Τηλέμαχος, φίλος υἱὸς Ὀδυσσῆος θείοιο.  </p>
        <p><a>20.284</a>  μνηστῆρας δ᾽ οὐ πάμπαν ἀγήνορας εἴα Ἀθήνη  </p>
        <p><a>20.285</a>  λώβης ἴσχεσθαι θυμαλγέος, ὄφρ᾽ ἔτι μᾶλλον  </p>
        <p><a>20.286</a>  δύη ἄχος κραδίην Λαερτιάδην Ὀδυσῆα.  </p>
        <p><a>20.287</a>  ἦν δέ τις ἐν μνηστῆρσιν ἀνὴρ ἀθεμίστια εἰδώς,  </p>
        <p><a>20.288</a>  Κτήσιππος δ᾽ ὄνομ᾽ ἔσκε, Σάμῃ δ᾽ ἐνὶ οἰκία ναῖεν:  </p>
        <p><a>20.289</a>  ὃς δή τοι κτεάτεσσι πεποιθὼς θεσπεσίοισι  </p>
        <p><a>20.290</a>  μνάσκετ᾽ Ὀδυσσῆος δὴν οἰχομένοιο δάμαρτα.  </p>
        <p><a>20.291</a>  ὅς ῥα τότε μνηστῆρσιν ὑπερφιάλοισι μετηύδα:  </p>
        <p><a>20.292</a>  κέκλυτέ μευ, μνηστῆρες ἀγήνορες, ὄφρα τι εἴπω:  </p>
        <p><a>20.293</a>  μοῖραν μὲν δὴ ξεῖνος ἔχει πάλαι, ὡς ἐπέοικεν,  </p>
        <p><a>20.294</a>  ἴσην: οὐ γὰρ καλὸν ἀτέμβειν οὐδὲ δίκαιον  </p>
        <p><a>20.295</a>  ξείνους Τηλεμάχου, ὅς κεν τάδε δώμαθ᾽ ἵκηται.  </p>
        <p><a>20.296</a>  ἀλλ᾽ ἄγε οἱ καὶ ἐγὼ δῶ ξείνιον, ὄφρα καὶ αὐτὸς  </p>
        <p><a>20.297</a>  ἠὲ λοετροχόῳ δώῃ γέρας ἠέ τῳ ἄλλῳ  </p>
        <p><a>20.298</a>  δμώων, οἳ κατὰ δώματ᾽ Ὀδυσσῆος θείοιο.  </p>
        <p><a>20.299</a>  ὣς εἰπὼν ἔρριψε βοὸς πόδα χειρὶ παχείῃ.  </p>
        <p><a>20.300</a>  κείμενον ἐκ κανέοιο λαβών: ὁ δ᾽ ἀλεύατ᾽ Ὀδυσσεὺς  </p>
        <p><a>20.301</a>  ἦκα παρακλίνας κεφαλήν, μείδησε δὲ θυμῷ  </p>
        <p><a>20.302</a>  σαρδάνιον μάλα τοῖον: ὁ δ᾽ εὔδμητον βάλε τοῖχον.  </p>
        <p><a>20.303</a>  Κτήσιππον δ᾽ ἄρα Τηλέμαχος ἠνίπαπε μύθῳ:  </p>
        <p><a>20.304</a>  Κτήσιππ᾽, ἦ μάλα τοι τόδε κέρδιον ἔπλετο θυμῷ:  </p>
        <p><a>20.305</a>  οὐκ ἔβαλες τὸν ξεῖνον: ἀλεύατο γὰρ βέλος αὐτός.  </p>
        <p><a>20.306</a>  ἦ γάρ κέν σε μέσον βάλον ἔγχεϊ ὀξυόεντι,  </p>
        <p><a>20.307</a>  καί κέ τοι ἀντὶ γάμοιο πατὴρ τάφον ἀμφεπονεῖτο  </p>
        <p><a>20.308</a>  ἐνθάδε. τῷ μή τίς μοι ἀεικείας ἐνὶ οἴκῳ  </p>
        <p><a>20.309</a>  φαινέτω: ἤδη γὰρ νοέω καὶ οἶδα ἕκαστα,  </p>
        <p><a>20.310</a>  ἐσθλά τε καὶ τὰ χέρηα: πάρος δ᾽ ἔτι νήπιος ἦα.  </p>
        <p><a>20.311</a>  ἀλλ᾽ ἔμπης τάδε μὲν καὶ τέτλαμεν εἰσορόωντες,  </p>
        <p><a>20.312</a>  μήλων σφαζομένων οἴνοιό τε πινομένοιο  </p>
        <p><a>20.313</a>  καὶ σίτου: χαλεπὸν γὰρ ἐρυκακέειν ἕνα πολλούς.  </p>
        <p><a>20.314</a>  ἀλλ᾽ ἄγε μηκέτι μοι κακὰ ῥέζετε δυσμενέοντες:  </p>
        <p><a>20.315</a>  εἰ δ᾽ ἤδη μ᾽ αὐτὸν κτεῖναι μενεαίνετε χαλκῷ,  </p>
        <p><a>20.316</a>  καί κε τὸ βουλοίμην, καί κεν πολὺ κέρδιον εἴη  </p>
        <p><a>20.317</a>  τεθνάμεν ἢ τάδε γ᾽ αἰὲν ἀεικέα ἔργ᾽ ὁράασθαι,  </p>
        <p><a>20.318</a>  ξείνους τε στυφελιζομένους δμῳάς τε γυναῖκας  </p>
        <p><a>20.319</a>  ῥυστάζοντας ἀεικελίως κατὰ δώματα καλά.  </p>
        <p><a>20.320</a>  ὣς ἔφαθ᾽, οἱ δ᾽ ἄρα πάντες ἀκὴν ἐγένοντο σιωπῇ:  </p>
        <p><a>20.321</a>  ὀψὲ δὲ δὴ μετέειπε Δαμαστορίδης Ἀγέλαος:  </p>
        <p><a>20.322</a>  ὦ φίλοι, οὐκ ἂν δή τις ἐπὶ ῥηθέντι δικαίῳ  </p>
        <p><a>20.323</a>  ἀντιβίοις ἐπέεσσι καθαπτόμενος χαλεπαίνοι:  </p>
        <p><a>20.324</a>  μήτε τι τὸν ξεῖνον στυφελίζετε μήτε τιν᾽ ἄλλον  </p>
        <p><a>20.325</a>  δμώων, οἳ κατὰ δώματ᾽ Ὀδυσσῆος θείοιο.  </p>
        <p><a>20.326</a>  Τηλεμάχῳ δέ κε μῦθον ἐγὼ καὶ μητέρι φαίην  </p>
        <p><a>20.327</a>  ἤπιον, εἴ σφωϊν κραδίῃ ἅδοι ἀμφοτέροιϊν.  </p>
        <p><a>20.328</a>  ὄφρα μὲν ὑμῖν θυμὸς ἐνὶ στήθεσσιν ἐώλπει  </p>
        <p><a>20.329</a>  νοστήσειν Ὀδυσῆα πολύφρονα ὅνδε δόμονδε,  </p>
        <p><a>20.330</a>  τόφρ᾽ οὔ τις νέμεσις μενέμεν τ᾽ ἦν ἰσχέμεναί τε  </p>
        <p><a>20.331</a>  μνηστῆρας κατὰ δώματ᾽, ἐπεὶ τόδε κέρδιον ἦεν,  </p>
        <p><a>20.332</a>  εἰ νόστησ᾽ Ὀδυσεὺς καὶ ὑπότροπος ἵκετο δῶμα:  </p>
        <p><a>20.333</a>  νῦν δ᾽ ἤδη τόδε δῆλον, ὅ τ᾽ οὐκέτι νόστιμός ἐστιν.  </p>
        <p><a>20.334</a>  ἀλλ᾽ ἄγε, σῇ τάδε μητρὶ παρεζόμενος κατάλεξον,  </p>
        <p><a>20.335</a>  γήμασθ᾽ ὅς τις ἄριστος ἀνὴρ καὶ πλεῖστα πόρῃσιν,  </p>
        <p><a>20.336</a>  ὄφρα σὺ μὲν χαίρων πατρώϊα πάντα νέμηαι,  </p>
        <p><a>20.337</a>  ἔσθων καὶ πίνων, ἡ δ᾽ ἄλλου δῶμα κομίζῃ.  </p>
        <p><a>20.338</a>  τὸν δ᾽ αὖ Τηλέμαχος πεπνυμένος ἀντίον ηὔδα:  </p>
        <p><a>20.339</a>  οὐ μὰ Ζῆν᾽, Ἀγέλαε, καὶ ἄλγεα πατρὸς ἐμοῖο,  </p>
        <p><a>20.340</a>  ὅς που τῆλ᾽ Ἰθάκης ἢ ἔφθιται ἢ ἀλάληται,  </p>
        <p><a>20.341</a>  οὔ τι διατρίβω μητρὸς γάμον, ἀλλὰ κελεύω  </p>
        <p><a>20.342</a>  γήμασθ᾽ ᾧ κ᾽ ἐθέλῃ, ποτὶ δ᾽ ἄσπετα δῶρα δίδωμι.  </p>
        <p><a>20.343</a>  αἰδέομαι δ᾽ ἀέκουσαν ἀπὸ μεγάροιο δίεσθαι  </p>
        <p><a>20.344</a>  μύθῳ ἀναγκαίῳ: μὴ τοῦτο θεὸς τελέσειεν.  </p>
        <p><a>20.345</a>  ὣς φάτο Τηλέμαχος: μνηστῆρσι δὲ Παλλὰς Ἀθήνη  </p>
        <p><a>20.346</a>  ἄσβεστον γέλω ὦρσε, παρέπλαγξεν δὲ νόημα.  </p>
        <p><a>20.347</a>  οἱ δ᾽ ἤδη γναθμοῖσι γελοίων ἀλλοτρίοισιν,  </p>
        <p><a>20.348</a>  αἱμοφόρυκτα δὲ δὴ κρέα ἤσθιον: ὄσσε δ᾽ ἄρα σφέων  </p>
        <p><a>20.349</a>  δακρυόφιν πίμπλαντο, γόον δ᾽ ὠΐετο θυμός.  </p>
        <p><a>20.350</a>  τοῖσι δὲ καὶ μετέειπε Θεοκλύμενος θεοειδής:  </p>
        <p><a>20.351</a>  ἆ δειλοί, τί κακὸν τόδε πάσχετε; νυκτὶ μὲν ὑμέων  </p>
        <p><a>20.352</a>  εἰλύαται κεφαλαί τε πρόσωπά τε νέρθε τε γοῦνα.  </p>
        <p><a>20.353</a>  οἰμωγὴ δὲ δέδηε, δεδάκρυνται δὲ παρειαί,  </p>
        <p><a>20.354</a>  αἵματι δ᾽ ἐρράδαται τοῖχοι καλαί τε μεσόδμαι:  </p>
        <p><a>20.355</a>  εἰδώλων δὲ πλέον πρόθυρον, πλείη δὲ καὶ αὐλή,  </p>
        <p><a>20.356</a>  ἱεμένων Ἔρεβόσδε ὑπὸ ζόφον: ἠέλιος δὲ  </p>
        <p><a>20.357</a>  οὐρανοῦ ἐξαπόλωλε, κακὴ δ᾽ ἐπιδέδρομεν ἀχλύς.  </p>
        <p><a>20.358</a>  ὣς ἔφαθ᾽, οἱ δ᾽ ἄρα πάντες ἐπ᾽ αὐτῷ ἡδὺ γέλασσαν.  </p>
        <p><a>20.359</a>  τοῖσιν δ᾽ Εὐρύμαχος, Πολύβου πάϊς, ἦρχ᾽ ἀγορεύειν:  </p>
        <p><a>20.360</a>  ἀφραίνει ξεῖνος νέον ἄλλοθεν εἰληλουθώς.  </p>
        <p><a>20.361</a>  ἀλλά μιν αἶψα, νέοι, δόμου ἐκπέμψασθε θύραζε  </p>
        <p><a>20.362</a>  εἰς ἀγορὴν ἔρχεσθαι, ἐπεὶ τάδε νυκτὶ ἐΐσκει.  </p>
        <p><a>20.363</a>  τὸν δ᾽ αὖτε προσέειπε Θεοκλύμενος θεοειδής:  </p>
        <p><a>20.364</a>  Εὐρύμαχ᾽, οὔ τί σ᾽ ἄνωγα ἐμοὶ πομπῆας ὀπάζειν:  </p>
        <p><a>20.365</a>  εἰσί μοι ὀφθαλμοί τε καὶ οὔατα καὶ πόδες ἄμφω  </p>
        <p><a>20.366</a>  καὶ νόος ἐν στήθεσσι τετυγμένος οὐδὲν ἀεικής.  </p>
        <p><a>20.367</a>  τοῖς ἔξειμι θύραζε, ἐπεὶ νοέω κακὸν ὔμμιν  </p>
        <p><a>20.368</a>  ἐρχόμενον, τό κεν οὔ τις ὑπεκφύγοι οὐδ᾽ ἀλέαιτο  </p>
        <p><a>20.369</a>  μνηστήρων, οἳ δῶμα κάτ᾽ ἀντιθέου Ὀδυσῆος  </p>
        <p><a>20.370</a>  ἀνέρας ὑβρίζοντες ἀτάσθαλα μηχανάασθε.  </p>
        <p><a>20.371</a>  ὣς εἰπὼν ἐξῆλθε δόμων εὖ ναιεταόντων,  </p>
        <p><a>20.372</a>  ἵκετο δ᾽ ἐς Πείραιον, ὅ μιν πρόφρων ὑπέδεκτο.  </p>
        <p><a>20.373</a>  μνηστῆρες δ᾽ ἄρα πάντες ἐς ἀλλήλους ὁρόωντες  </p>
        <p><a>20.374</a>  Τηλέμαχον ἐρέθιζον, ἐπὶ ξείνοις γελόωντες:  </p>
        <p><a>20.375</a>  ὧδε δέ τις εἴπεσκε νέων ὑπερηνορεόντων:  </p>
        <p><a>20.376</a>  Τηλέμαχ᾽, οὔ τις σεῖο κακοξεινώτερος ἄλλος:  </p>
        <p><a>20.377</a>  οἷον μέν τινα τοῦτον ἔχεις ἐπίμαστον ἀλήτην,  </p>
        <p><a>20.378</a>  σίτου καὶ οἴνου κεχρημένον, οὐδέ τι ἔργων  </p>
        <p><a>20.379</a>  ἔμπαιον οὐδὲ βίης, ἀλλ᾽ αὔτως ἄχθος ἀρούρης.  </p>
        <p><a>20.380</a>  ἄλλος δ᾽ αὖτέ τις οὗτος ἀνέστη μαντεύεσθαι.  </p>
        <p><a>20.381</a>  ἀλλ᾽ εἴ μοί τι πίθοιο, τό κεν πολὺ κέρδιον εἴη:  </p>
        <p><a>20.382</a>  τοὺς ξείνους ἐν νηῒ πολυκληῗδι βαλόντες  </p>
        <p><a>20.383</a>  ἐς Σικελοὺς πέμψωμεν, ὅθεν κέ τοι ἄξιον ἄλφοι.  </p>
        <p><a>20.384</a>  ὣς ἔφασαν μνηστῆρες: ὁ δ᾽ οὐκ ἐμπάζετο μύθων,  </p>
        <p><a>20.385</a>  ἀλλ᾽ ἀκέων πατέρα προσεδέρκετο, δέγμενος αἰεί,  </p>
        <p><a>20.386</a>  ὁππότε δὴ μνηστῆρσιν ἀναιδέσι χεῖρας ἐφήσει.  </p>
        <p><a>20.387</a>  ἡ δὲ κατ᾽ ἄντηστιν θεμένη περικαλλέα δίφρον  </p>
        <p><a>20.388</a>  κούρη Ἰκαρίοιο, περίφρων Πηνελόπεια,  </p>
        <p><a>20.389</a>  ἀνδρῶν ἐν μεγάροισιν ἑκάστου μῦθον ἄκουεν.  </p>
        <p><a>20.390</a>  δεῖπνον μὲν γάρ τοί γε γελοίωντες τετύκοντο  </p>
        <p><a>20.391</a>  ἡδὺ τε καὶ μενοεικές, ἐπεὶ μάλα πόλλ᾽ ἱέρευσαν:  </p>
        <p><a>20.392</a>  δόρπου δ᾽ οὐκ ἄν πως ἀχαρίστερον ἄλλο γένοιτο,  </p>
        <p><a>20.393</a>  οἷον δὴ τάχ᾽ ἔμελλε θεὰ καὶ καρτερὸς ἀνὴρ  </p>
        <p><a>20.394</a>  θησέμεναι: πρότεροι γὰρ ἀεικέα μηχανόωντο.  </p>
    </div>
    <div class="bk">
        <h4 class="latin">ΟΔΥΣΣΕΙΑΣ φ</h4>
        <p><a>21.1</a>  τῇ δ᾽ ἄρ᾽ ἐπὶ φρεσὶ θῆκε θεὰ γλαυκῶπις Ἀθήνη,  </p>
        <p><a>21.2</a>  κούρῃ Ἰκαρίοιο, περίφρονι Πηνελοπείῃ,  </p>
        <p><a>21.3</a>  τόξον μνηστήρεσσι θέμεν πολιόν τε σίδηρον  </p>
        <p><a>21.4</a>  ἐν μεγάροις Ὀδυσῆος, ἀέθλια καὶ φόνου ἀρχήν.  </p>
        <p><a>21.5</a>  κλίμακα δ᾽ ὑψηλὴν προσεβήσετο οἷο δόμοιο,  </p>
        <p><a>21.6</a>  εἵλετο δὲ κληῗδ᾽ εὐκαμπέα χειρὶ παχείῃ  </p>
        <p><a>21.7</a>  καλὴν χαλκείην: κώπη δ᾽ ἐλέφαντος ἐπῆεν.  </p>
        <p><a>21.8</a>  βῆ δ᾽ ἴμεναι θάλαμόνδε σὺν ἀμφιπόλοισι γυναιξὶν  </p>
        <p><a>21.9</a>  ἔσχατον: ἔνθα δέ οἱ κειμήλια κεῖτο ἄνακτος,  </p>
        <p><a>21.10</a>  χαλκός τε χρυσός τε πολύκμητός τε σίδηρος.  </p>
        <p><a>21.11</a>  ἔνθα δὲ τόξον κεῖτο παλίντονον ἠδὲ φαρέτρη  </p>
        <p><a>21.12</a>  ἰοδόκος, πολλοὶ δ᾽ ἔνεσαν στονόεντες ὀϊστοί,  </p>
        <p><a>21.13</a>  δῶρα τά οἱ ξεῖνος Λακεδαίμονι δῶκε τυχήσας  </p>
        <p><a>21.14</a>  Ἴφιτος Εὐρυτίδης, ἐπιείκελος ἀθανάτοισι.  </p>
        <p><a>21.15</a>  τὼ δ᾽ ἐν Μεσσήνῃ ξυμβλήτην ἀλλήλοιϊν  </p>
        <p><a>21.16</a>  οἴκῳ ἐν Ὀρτιλόχοιο δαΐφρονος. ἦ τοι Ὀδυσσεὺς  </p>
        <p><a>21.17</a>  ἦλθε μετὰ χρεῖος, τό ῥά οἱ πᾶς δῆμος ὄφελλε:  </p>
        <p><a>21.18</a>  μῆλα γὰρ ἐξ Ἰθάκης Μεσσήνιοι ἄνδρες ἄειραν  </p>
        <p><a>21.19</a>  νηυσὶ πολυκλήϊσι τριηκόσι᾽ ἠδὲ νομῆας.  </p>
        <p><a>21.20</a>  τῶν ἕνεκ᾽ ἐξεσίην πολλὴν ὁδὸν ἦλθεν Ὀδυσσεὺς  </p>
        <p><a>21.21</a>  παιδνὸς ἐών: πρὸ γὰρ ἧκε πατὴρ ἄλλοι τε γέροντες.  </p>
        <p><a>21.22</a>  Ἴφιτος αὖθ᾽ ἵππους διζήμενος, αἵ οἱ ὄλοντο  </p>
        <p><a>21.23</a>  δώδεκα θήλειαι, ὑπὸ δ᾽ ἡμίονοι ταλαεργοί:  </p>
        <p><a>21.24</a>  αἳ δή οἱ καὶ ἔπειτα φόνος καὶ μοῖρα γένοντο,  </p>
        <p><a>21.25</a>  ἐπεὶ δὴ Διὸς υἱὸν ἀφίκετο καρτερόθυμον,  </p>
        <p><a>21.26</a>  φῶθ᾽ Ἡρακλῆα, μεγάλων ἐπιίστορα ἔργων,  </p>
        <p><a>21.27</a>  ὅς μιν ξεῖνον ἐόντα κατέκτανεν ᾧ ἐνὶ οἴκῳ,  </p>
        <p><a>21.28</a>  σχέτλιος, οὐδὲ θεῶν ὄπιν ᾐδέσατ᾽ οὐδὲ τράπεζαν,  </p>
        <p><a>21.29</a>  τὴν ἥν οἱ παρέθηκεν: ἔπειτα δὲ πέφνε καὶ αὐτόν,  </p>
        <p><a>21.30</a>  ἵππους δ᾽ αὐτὸς ἔχε κρατερώνυχας ἐν μεγάροισι.  </p>
        <p><a>21.31</a>  τὰς ἐρέων Ὀδυσῆϊ συνήντετο, δῶκε δὲ τόξον,  </p>
        <p><a>21.32</a>  τὸ πρὶν μέν ῥ᾽ ἐφόρει μέγας Εὔρυτος, αὐτὰρ ὁ παιδὶ  </p>
        <p><a>21.33</a>  κάλλιπ᾽ ἀποθνῄσκων ἐν δώμασιν ὑψηλοῖσι.  </p>
        <p><a>21.34</a>  τῷ δ᾽ Ὀδυσεὺς ξίφος ὀξὺ καὶ ἄλκιμον ἔγχος ἔδωκεν,  </p>
        <p><a>21.35</a>  ἀρχὴν ξεινοσύνης προσκηδέος: οὐδὲ τραπέζῃ  </p>
        <p><a>21.36</a>  γνώτην ἀλλήλων: πρὶν γὰρ Διὸς υἱὸς ἔπεφνεν  </p>
        <p><a>21.37</a>  Ἴφιτον Εὐρυτίδην, ἐπιείκελον ἀθανάτοισιν,  </p>
        <p><a>21.38</a>  ὅς οἱ τόξον ἔδωκε. τὸ δ᾽ οὔ ποτε δῖος Ὀδυσσεὺς  </p>
        <p><a>21.39</a>  ἐρχόμενος πόλεμόνδε μελαινάων ἐπὶ νηῶν  </p>
        <p><a>21.40</a>  ᾑρεῖτ᾽, ἀλλ᾽ αὐτοῦ μνῆμα ξείνοιο φίλοιο  </p>
        <p><a>21.41</a>  κέσκετ᾽  ἐνὶ μεγάροισι, φόρει δέ μιν ἧς ἐπὶ γαίης.  </p>
        <p><a>21.42</a>  ἡ δ᾽ ὅτε δὴ θάλαμον τὸν ἀφίκετο δῖα γυναικῶν  </p>
        <p><a>21.43</a>  οὐδόν τε δρύϊνον προσεβήσετο, τόν ποτε τέκτων  </p>
        <p><a>21.44</a>  ξέσσεν ἐπισταμένως καὶ ἐπὶ στάθμην ἴθυνεν,  </p>
        <p><a>21.45</a>  ἐν δὲ σταθμοὺς ἄρσε, θύρας δ᾽ ἐπέθηκε φαεινάς,  </p>
        <p><a>21.46</a>  αὐτίκ᾽ ἄρ᾽ ἥ γ᾽ ἱμάντα θοῶς ἀπέλυσε κορώνης,  </p>
        <p><a>21.47</a>  ἐν δὲ κληῗδ᾽ ἧκε, θυρέων δ᾽ ἀνέκοπτεν ὀχῆας  </p>
        <p><a>21.48</a>  ἄντα τιτυσκομένη: τὰ δ᾽ ἀνέβραχεν ἠΰτε ταῦρος  </p>
        <p><a>21.49</a>  βοσκόμενος λειμῶνι: τόσ᾽ ἔβραχε καλὰ θύρετρα  </p>
        <p><a>21.50</a>  πληγέντα κληΐδι, πετάσθησαν δέ οἱ ὦκα.  </p>
        <p><a>21.51</a>  ἡ δ᾽ ἄρ᾽ ἐφ᾽ ὑψηλῆς σανίδος βῆ: ἔνθα δὲ χηλοὶ  </p>
        <p><a>21.52</a>  ἕστασαν, ἐν δ᾽ ἄρα τῇσι θυώδεα εἵματ᾽ ἔκειτο.  </p>
        <p><a>21.53</a>  ἔνθεν ὀρεξαμένη ἀπὸ πασσάλου αἴνυτο τόξον  </p>
        <p><a>21.54</a>  αὐτῷ γωρυτῷ, ὅς οἱ περίκειτο φαεινός.  </p>
        <p><a>21.55</a>  ἑζομένη δὲ κατ᾽ αὖθι, φίλοις ἐπὶ γούνασι θεῖσα,  </p>
        <p><a>21.56</a>  κλαῖε μάλα λιγέως, ἐκ δ᾽ ᾕρεε τόξον ἄνακτος.  </p>
        <p><a>21.57</a>  ἡ δ᾽ ἐπεὶ οὖν τάρφθη πολυδακρύτοιο γόοιο,  </p>
        <p><a>21.58</a>  βῆ ῥ᾽ ἴμεναι μέγαρόνδε μετὰ μνηστῆρας ἀγαυοὺς  </p>
        <p><a>21.59</a>  τόξον ἔχουσ᾽ ἐν χειρὶ παλίντονον ἠδὲ φαρέτρην  </p>
        <p><a>21.60</a>  ἰοδόκον: πολλοὶ δ᾽ ἔνεσαν στονόεντες ὀϊστοί.  </p>
        <p><a>21.61</a>  τῇ δ᾽ ἄρ᾽ ἅμ᾽ ἀμφίπολοι φέρον ὄγκιον, ἔνθα σίδηρος  </p>
        <p><a>21.62</a>  κεῖτο πολὺς καὶ χαλκός, ἀέθλια τοῖο ἄνακτος.  </p>
        <p><a>21.63</a>  ἡ δ᾽ ὅτε δὴ μνηστῆρας ἀφίκετο δῖα γυναικῶν,  </p>
        <p><a>21.64</a>  στῆ ῥα παρὰ σταθμὸν τέγεος πύκα ποιητοῖο,  </p>
        <p><a>21.65</a>  ἄντα παρειάων σχομένη λιπαρὰ κρήδεμνα.  </p>
        <p><a>21.66</a>  ἀμφίπολος δ᾽ ἄρα οἱ κεδνὴ ἑκάτερθε παρέστη.  </p>
        <p><a>21.67</a>  αὐτίκα δὲ μνηστῆρσι μετηύδα καὶ φάτο μῦθον:  </p>
        <p><a>21.68</a>  κέκλυτέ μευ, μνηστῆρες ἀγήνορες, οἳ τόδε δῶμα  </p>
        <p><a>21.69</a>  ἐχράετ᾽ ἐσθιέμεν καὶ πινέμεν ἐμμενὲς αἰεὶ  </p>
        <p><a>21.70</a>  ἀνδρὸς ἀποιχομένοιο πολὺν χρόνον: οὐδέ τιν᾽ ἄλλην  </p>
        <p><a>21.71</a>  μύθου ποιήσασθαι ἐπισχεσίην ἐδύνασθε,  </p>
        <p><a>21.72</a>  ἀλλ᾽ ἐμὲ ἱέμενοι γῆμαι θέσθαι τε γυναῖκα.  </p>
        <p><a>21.73</a>  ἀλλ᾽ ἄγετε, μνηστῆρες, ἐπεὶ τόδε φαίνετ᾽ ἄεθλον.  </p>
        <p><a>21.74</a>  θήσω γὰρ μέγα τόξον Ὀδυσσῆος θείοιο:  </p>
        <p><a>21.75</a>  ὃς δέ κε ῥηΐτατ᾽ ἐντανύσῃ βιὸν ἐν παλάμῃσι  </p>
        <p><a>21.76</a>  καὶ διοϊστεύσῃ πελέκεων δυοκαίδεκα πάντων,  </p>
        <p><a>21.77</a>  τῷ κεν ἅμ᾽ ἑσποίμην, νοσφισσαμένη τόδε δῶμα  </p>
        <p><a>21.78</a>  κουρίδιον, μάλα καλόν, ἐνίπλειον βιότοιο,  </p>
        <p><a>21.79</a>  τοῦ ποτὲ μεμνήσεσθαι ὀΐομαι ἔν περ ὀνείρῳ.  </p>
        <p><a>21.80</a>  ὣς φάτο, καί ῥ᾽ Εὔμαιον ἀνώγει, δῖον ὑφορβόν,  </p>
        <p><a>21.81</a>  τόξον μνηστήρεσσι θέμεν πολιόν τε σίδηρον.  </p>
        <p><a>21.82</a>  δακρύσας δ᾽ Εὔμαιος ἐδέξατο καὶ κατέθηκε:  </p>
        <p><a>21.83</a>  κλαῖε δὲ βουκόλος ἄλλοθ᾽, ἐπεὶ ἴδε τόξον ἄνακτος.  </p>
        <p><a>21.84</a>  Ἀντίνοος δ᾽ ἐνένιπεν ἔπος τ᾽ ἔφατ᾽ ἔκ τ᾽ ὀνόμαζε:  </p>
        <p><a>21.85</a>  νήπιοι ἀγροιῶται, ἐφημέρια φρονέοντες,  </p>
        <p><a>21.86</a>  ἆ δειλώ, τί νυ δάκρυ κατείβετον ἠδὲ γυναικὶ  </p>
        <p><a>21.87</a>  θυμὸν ἐνὶ στήθεσσιν ὀρίνετον; ᾗ τε καὶ ἄλλως  </p>
        <p><a>21.88</a>  κεῖται ἐν ἄλγεσι θυμός, ἐπεὶ φίλον ὤλεσ᾽ ἀκοίτην.  </p>
        <p><a>21.89</a>  ἀλλ᾽ ἀκέων δαίνυσθε καθήμενοι, ἠὲ θύραζε  </p>
        <p><a>21.90</a>  κλαίετον ἐξελθόντε, κατ᾽ αὐτόθι τόξα λιπόντε,  </p>
        <p><a>21.91</a>  μνηστήρεσσιν ἄεθλον ἀάατον: οὐ γὰρ ὀΐω  </p>
        <p><a>21.92</a>  ῥηϊδίως τόδε τόξον ἐΰξοον ἐντανύεσθαι.  </p>
        <p><a>21.93</a>  οὐ γάρ τις μέτα τοῖος ἀνὴρ ἐν τοίσδεσι πᾶσιν  </p>
        <p><a>21.94</a>  οἷος Ὀδυσσεὺς ἔσκεν: ἐγὼ δέ μιν αὐτὸς ὄπωπα,  </p>
        <p><a>21.95</a>  καὶ γὰρ μνήμων εἰμί, πάϊς δ᾽ ἔτι νήπιος ἦα.  </p>
        <p><a>21.96</a>  ὣς φάτο, τῷ δ᾽ ἄρα θυμὸς ἐνὶ στήθεσσιν ἐώλπει  </p>
        <p><a>21.97</a>  νευρὴν ἐντανύσειν διοϊστεύσειν τε σιδήρου.  </p>
        <p><a>21.98</a>  ἦ τοι ὀϊστοῦ γε πρῶτος γεύσεσθαι ἔμελλεν  </p>
        <p><a>21.99</a>  ἐκ χειρῶν Ὀδυσῆος ἀμύμονος, ὃν τότ᾽ ἀτίμα  </p>
        <p><a>21.100</a>  ἥμενος ἐν μεγάροις, ἐπὶ δ᾽ ὤρνυε πάντας ἑταίρους.  </p>
        <p><a>21.101</a>  τοῖσι δὲ καὶ μετέειφ᾽ ἱερὴ ἲς Τηλεμάχοιο:  </p>
        <p><a>21.102</a>  ὢ πόποι, ἦ μάλα με Ζεὺς ἄφρονα θῆκε Κρονίων:  </p>
        <p><a>21.103</a>  μήτηρ μέν μοί φησι φίλη, πινυτή περ ἐοῦσα,  </p>
        <p><a>21.104</a>  ἄλλῳ ἅμ᾽ ἕψεσθαι νοσφισσαμένη τόδε δῶμα:  </p>
        <p><a>21.105</a>  αὐτὰρ ἐγὼ γελόω καὶ τέρπομαι ἄφρονι θυμῷ.  </p>
        <p><a>21.106</a>  ἀλλ᾽ ἄγετε, μνηστῆρες, ἐπεὶ τόδε φαίνετ᾽ ἄεθλον,  </p>
        <p><a>21.107</a>  οἵη νῦν οὐκ ἔστι γυνὴ κατ᾽ Ἀχαιΐδα γαῖαν,  </p>
        <p><a>21.108</a>  οὔτε Πύλου ἱερῆς οὔτ᾽ Ἄργεος οὔτε Μυκήνης:  </p>
        <p><a>21.109</a>  οὔτ᾽ αὐτῆς Ἰθάκης οὔτ᾽ ἠπείροιο μελαίνης:  </p>
        <p><a>21.110</a>  καὶ δ᾽ αὐτοὶ τόδε γ᾽ ἴστε: τί με χρὴ μητέρος αἴνου;  </p>
        <p><a>21.111</a>  ἀλλ᾽ ἄγε μὴ μύνῃσι παρέλκετε μηδ᾽ ἔτι τόξου  </p>
        <p><a>21.112</a>  δηρὸν ἀποτρωπᾶσθε τανυστύος, ὄφρα ἴδωμεν.  </p>
        <p><a>21.113</a>  καὶ δέ κεν αὐτὸς ἐγὼ τοῦ τόξου πειρησαίμην:  </p>
        <p><a>21.114</a>  εἰ δέ κεν ἐντανύσω διοϊστεύσω τε σιδήρου,  </p>
        <p><a>21.115</a>  οὔ κέ μοι ἀχνυμένῳ τάδε δώματα πότνια μήτηρ  </p>
        <p><a>21.116</a>  λείποι ἅμ᾽ ἄλλῳ ἰοῦσ᾽, ὅτ᾽ ἐγὼ κατόπισθε λιποίμην  </p>
        <p><a>21.117</a>  οἷός τ᾽ ἤδη πατρὸς ἀέθλια κάλ᾽ ἀνελέσθαι.  </p>
        <p><a>21.118</a>  ἦ καὶ ἀπ᾽ ὤμοιϊν χλαῖναν θέτο φοινικόεσσαν  </p>
        <p><a>21.119</a>  ὀρθὸς ἀναΐξας, ἀπὸ δὲ ξίφος ὀξὺ θέτ᾽ ὤμων.  </p>
        <p><a>21.120</a>  πρῶτον μὲν πελέκεας στῆσεν, διὰ τάφρον ὀρύξας  </p>
        <p><a>21.121</a>  πᾶσι μίαν μακρήν, καὶ ἐπὶ στάθμην ἴθυνεν,  </p>
        <p><a>21.122</a>  ἀμφὶ δὲ γαῖαν ἔναξε: τάφος δ᾽ ἕλε πάντας ἰδόντας,  </p>
        <p><a>21.123</a>  ὡς εὐκόσμως στῆσε: πάρος δ᾽ οὐ πώ ποτ᾽ ὀπώπει.  </p>
        <p><a>21.124</a>  στῆ δ᾽ ἄρ᾽ ἐπ᾽ οὐδὸν ἰὼν καὶ τόξου πειρήτιζε.  </p>
        <p><a>21.125</a>  τρὶς μέν μιν πελέμιξεν ἐρύσσεσθαι μενεαίνων,  </p>
        <p><a>21.126</a>  τρὶς δὲ μεθῆκε βίης, ἐπιελπόμενος τό γε θυμῷ,  </p>
        <p><a>21.127</a>  νευρὴν ἐντανύειν διοϊστεύσειν τε σιδήρου.  </p>
        <p><a>21.128</a>  καί νύ κε δή ῥ᾽ ἐτάνυσσε βίῃ τὸ τέταρτον ἀνέλκων,  </p>
        <p><a>21.129</a>  ἀλλ᾽ Ὀδυσεὺς ἀνένευε καὶ ἔσχεθεν ἱέμενόν περ.  </p>
        <p><a>21.130</a>  τοῖς δ᾽ αὖτις μετέειφ᾽ ἱερὴ ἲς Τηλεμάχοιο:  </p>
        <p><a>21.131</a>  ὢ πόποι, ἦ καὶ ἔπειτα κακός τ᾽ ἔσομαι καὶ ἄκικυς,  </p>
        <p><a>21.132</a>  ἠὲ νεώτερός εἰμι καὶ οὔ πω χερσὶ πέποιθα  </p>
        <p><a>21.133</a>  ἄνδρ᾽ ἀπαμύνασθαι, ὅτε τις πρότερος χαλεπήνῃ.  </p>
        <p><a>21.134</a>  ἀλλ᾽ ἄγεθ᾽, οἵ περ ἐμεῖο βίῃ προφερέστεροί ἐστε,  </p>
        <p><a>21.135</a>  τόξου πειρήσασθε, καὶ ἐκτελέωμεν ἄεθλον.  </p>
        <p><a>21.136</a>  ὣς εἰπὼν τόξον μὲν ἀπὸ ἕο θῆκε χαμᾶζε,  </p>
        <p><a>21.137</a>  κλίνας κολλητῇσιν ἐϋξέστῃς σανίδεσσιν,  </p>
        <p><a>21.138</a>  αὐτοῦ δ᾽ ὠκὺ βέλος καλῇ προσέκλινε κορώνῃ,  </p>
        <p><a>21.139</a>  ἂψ δ᾽ αὖτις κατ᾽ ἄρ᾽ ἕζετ᾽ ἐπὶ θρόνου ἔνθεν ἀνέστη.  </p>
        <p><a>21.140</a>  τοῖσιν δ᾽ Ἀντίνοος μετέφη, Εὐπείθεος υἱός:  </p>
        <p><a>21.141</a>  ὄρνυσθ᾽ ἑξείης ἐπιδέξια πάντες ἑταῖροι,  </p>
        <p><a>21.142</a>  ἀρξάμενοι τοῦ χώρου ὅθεν τέ περ οἰνοχοεύει.  </p>
        <p><a>21.143</a>  ὣς ἔφατ᾽ Ἀντίνοος, τοῖσιν δ᾽ ἐπιήνδανε μῦθος.  </p>
        <p><a>21.144</a>  Λειώδης δὲ πρῶτος ἀνίστατο, Οἴνοπος υἱός,  </p>
        <p><a>21.145</a>  ὅ σφι θυοσκόος ἔσκε, παρὰ κρητῆρα δὲ καλὸν  </p>
        <p><a>21.146</a>  ἷζε μυχοίτατος αἰέν: ἀτασθαλίαι δέ οἱ οἴῳ  </p>
        <p><a>21.147</a>  ἐχθραὶ ἔσαν, πᾶσιν δὲ νεμέσσα μνηστήρεσσιν:  </p>
        <p><a>21.148</a>  ὅς ῥα τότε πρῶτος τόξον λάβε καὶ βέλος ὠκύ.  </p>
        <p><a>21.149</a>  στῆ δ᾽ ἄρ᾽ ἐπ᾽ οὐδὸν ἰὼν καὶ τόξου πειρήτιζεν,  </p>
        <p><a>21.150</a>  οὐδέ μιν ἐντάνυσε: πρὶν γὰρ κάμε χεῖρας ἀνέλκων  </p>
        <p><a>21.151</a>  ἀτρίπτους ἁπαλάς: μετὰ δὲ μνηστῆρσιν ἔειπεν:  </p>
        <p><a>21.152</a>  ὦ φίλοι, οὐ μὲν ἐγὼ τανύω, λαβέτω δὲ καὶ ἄλλος.  </p>
        <p><a>21.153</a>  πολλοὺς γὰρ τόδε τόξον ἀριστῆας κεκαδήσει  </p>
        <p><a>21.154</a>  θυμοῦ καὶ ψυχῆς, ἐπεὶ ἦ πολὺ φέρτερόν ἐστι  </p>
        <p><a>21.155</a>  τεθνάμεν ἢ ζώοντας ἁμαρτεῖν, οὗθ᾽ ἕνεκ᾽ αἰεὶ  </p>
        <p><a>21.156</a>  ἐνθάδ᾽ ὁμιλέομεν, ποτιδέγμενοι ἤματα πάντα.  </p>
        <p><a>21.157</a>  νῦν μέν τις καὶ ἔλπετ᾽ ἐνὶ φρεσὶν ἠδὲ μενοινᾷ  </p>
        <p><a>21.158</a>  γῆμαι Πηνελόπειαν, Ὀδυσσῆος παράκοιτιν.  </p>
        <p><a>21.159</a>  αὐτὰρ ἐπὴν τόξου πειρήσεται ἠδὲ ἴδηται,  </p>
        <p><a>21.160</a>  ἄλλην δή τιν᾽ ἔπειτα Ἀχαιϊάδων εὐπέπλων  </p>
        <p><a>21.161</a>  μνάσθω ἐέδνοισιν διζήμενος: ἡ δέ κ᾽ ἔπειτα  </p>
        <p><a>21.162</a>  γήμαιθ᾽ ὅς κε πλεῖστα πόροι καὶ μόρσιμος ἔλθοι.  </p>
        <p><a>21.163</a>  ὣς ἄρ᾽ ἐφώνησεν καὶ ἀπὸ ἕο τόξον ἔθηκε,  </p>
        <p><a>21.164</a>  κλίνας κολλητῇσιν ἐϋξέστῃς σανίδεσσιν,  </p>
        <p><a>21.165</a>  αὐτοῦ δ᾽ ὠκὺ βέλος καλῇ προσέκλινε κορώνῃ,  </p>
        <p><a>21.166</a>  ἂψ δ᾽ αὖτις κατ᾽ ἄρ ἕζετ᾽ ἐπὶ θρόνου ἔνθεν ἀνέστη.  </p>
        <p><a>21.167</a>  Ἀντίνοος δ᾽ ἐνένιπεν ἔπος τ᾽ ἔφατ᾽ ἔκ τ᾽ ὀνόμαζε:  </p>
        <p><a>21.168</a>  λειῶδες, ποῖόν σε ἔπος φύγεν ἕρκος ὀδόντων,  </p>
        <p><a>21.169</a>  δεινόν τ᾽ ἀργαλέον τε, —νεμεσσῶμαι δέ τ᾽ ἀκούων—  </p>
        <p><a>21.170</a>  εἰ δὴ τοῦτό γε τόξον ἀριστῆας κεκαδήσει  </p>
        <p><a>21.171</a>  θυμοῦ καὶ ψυχῆς, ἐπεὶ οὐ δύνασαι σὺ τανύσσαι.  </p>
        <p><a>21.172</a>  οὐ γάρ τοί σέ γε τοῖον ἐγείνατο πότνια μήτηρ  </p>
        <p><a>21.173</a>  οἷόν τε ῥυτῆρα βιοῦ τ᾽ ἔμεναι καὶ ὀϊστῶν:  </p>
        <p><a>21.174</a>  ἀλλ᾽ ἄλλοι τανύουσι τάχα μνηστῆρες ἀγαυοί.  </p>
        <p><a>21.175</a>  ὣς φάτο, καί ῥ᾽ ἐκέλευσε Μελάνθιον, αἰπόλον αἰγῶν:  </p>
        <p><a>21.176</a>  ἄγρει δή, πῦρ κῆον ἐνὶ μεγάροισι, Μελανθεῦ,  </p>
        <p><a>21.177</a>  πὰρ δὲ τίθει δίφρον τε μέγαν καὶ κῶας ἐπ᾽ αὐτοῦ,  </p>
        <p><a>21.178</a>  ἐκ δὲ στέατος ἔνεικε μέγαν τροχὸν ἔνδον ἐόντος,  </p>
        <p><a>21.179</a>  ὄφρα νέοι θάλποντες, ἐπιχρίοντες ἀλοιφῇ,  </p>
        <p><a>21.180</a>  τόξου πειρώμεσθα καὶ ἐκτελέωμεν ἄεθλον.  </p>
        <p><a>21.181</a>  ὣς φάθ᾽, ὁ δ᾽ αἶψ᾽ ἀνέκαιε Μελάνθιος ἀκάματον πῦρ,  </p>
        <p><a>21.182</a>  πὰρ δὲ φέρων δίφρον θῆκεν καὶ κῶας ἐπ᾽ αὐτοῦ,  </p>
        <p><a>21.183</a>  ἐκ δὲ στέατος ἔνεικε μέγαν τροχὸν ἔνδον ἐόντος:  </p>
        <p><a>21.184</a>  τῷ ῥα νέοι θάλποντες ἐπειρῶντ᾽: οὐδ᾽ ἐδύναντο  </p>
        <p><a>21.185</a>  ἐντανύσαι, πολλὸν δὲ βίης ἐπιδευέες ἦσαν.  </p>
        <p><a>21.186</a>  Ἀντίνοος δ᾽ ἔτ᾽ ἐπεῖχε καὶ Εὐρύμαχος θεοειδής,  </p>
        <p><a>21.187</a>  ἀρχοὶ μνηστήρων: ἀρετῇ δ᾽ ἔσαν ἔξοχ᾽ ἄριστοι.  </p>
        <p><a>21.188</a>  τὼ δ᾽ ἐξ οἴκου βῆσαν ὁμαρτήσαντες ἅμ᾽ ἄμφω  </p>
        <p><a>21.189</a>  βουκόλος ἠδὲ συφορβὸς Ὀδυσσῆος θείοιο:  </p>
        <p><a>21.190</a>  ἐκ δ᾽ αὐτὸς μετὰ τοὺς δόμου ἤλυθε δῖος Ὀδυσσεύς.  </p>
        <p><a>21.191</a>  ἀλλ᾽ ὅτε δή ῥ᾽ ἐκτὸς θυρέων ἔσαν ἠδὲ καὶ αὐλῆς,  </p>
        <p><a>21.192</a>  φθεγξάμενός σφε ἔπεσσι προσηύδα μειλιχίοισι:  </p>
        <p><a>21.193</a>  βουκόλε καὶ σύ, συφορβέ, ἔπος τί κε μυθησαίμην,  </p>
        <p><a>21.194</a>  ἦ αὐτὸς κεύθω; φάσθαι δέ με θυμὸς ἀνώγει.  </p>
        <p><a>21.195</a>  ποῖοί κ᾽ εἶτ᾽ Ὀδυσῆϊ ἀμυνέμεν, εἴ ποθεν ἔλθοι  </p>
        <p><a>21.196</a>  ὧδε μάλ᾽ ἐξαπίνης καί τις θεὸς αὐτὸν ἐνείκαι;  </p>
        <p><a>21.197</a>  ἤ κε μνηστήρεσσιν ἀμύνοιτ᾽ ἦ Ὀδυσῆϊ;  </p>
        <p><a>21.198</a>  εἴπαθ᾽ ὅπως ὑμέας κραδίη θυμός τε κελεύει.  </p>
        <p><a>21.199</a>  τὸν δ᾽ αὖτε προσέειπε βοῶν ἐπιβουκόλος ἀνήρ:  </p>
        <p><a>21.200</a>  Ζεῦ πάτερ, αἲ γὰρ τοῦτο τελευτήσειας ἐέλδωρ,  </p>
        <p><a>21.201</a>  ὡς ἔλθοι μὲν κεῖνος ἀνήρ, ἀγάγοι δέ ἑ δαίμων:  </p>
        <p><a>21.202</a>  γνοίης χ᾽ οἵη ἐμὴ δύναμις καὶ χεῖρες ἕπονται.  </p>
        <p><a>21.203</a>  ὣς δ᾽ αὔτως Εὔμαιος ἐπεύχετο πᾶσι θεοῖσι  </p>
        <p><a>21.204</a>  νοστῆσαι Ὀδυσῆα πολύφρονα ὅνδε δόμονδε.  </p>
        <p><a>21.205</a>  αὐτὰρ ἐπεὶ δὴ τῶν γε νόον νημερτέ᾽ ἀνέγνω,  </p>
        <p><a>21.206</a>  ἐξαῦτίς σφε ἔπεσσιν ἀμειβόμενος προσέειπεν:  </p>
        <p><a>21.207</a>  ἔνδον μὲν δὴ ὅδ᾽ αὐτὸς ἐγώ, κακὰ πολλὰ μογήσας  </p>
        <p><a>21.208</a>  ἤλυθον εἰκοστῷ ἔτεϊ ἐς πατρίδα γαῖαν.  </p>
        <p><a>21.209</a>  γιγνώσκω δ᾽ ὡς σφῶϊν ἐελδομένοισιν ἱκάνω  </p>
        <p><a>21.210</a>  οἴοισι δμώων: τῶν δ᾽ ἄλλων οὔ τευ ἄκουσα  </p>
        <p><a>21.211</a>  εὐξαμένου ἐμὲ αὖτις ὑπότροπον οἴκαδ᾽ ἱκέσθαι.  </p>
        <p><a>21.212</a>  σφῶϊν δ᾽, ὡς ἔσεταί περ, ἀληθείην καταλέξω.  </p>
        <p><a>21.213</a>  εἴ χ᾽ ὑπ᾽ ἐμοί γε θεὸς δαμάσῃ μνηστῆρας ἀγαυούς,  </p>
        <p><a>21.214</a>  ἄξομαι ἀμφοτέροις ἀλόχους καὶ κτήματ᾽ ὀπάσσω  </p>
        <p><a>21.215</a>  οἰκία τ᾽ ἐγγὺς ἐμεῖο τετυγμένα: καί μοι ἔπειτα  </p>
        <p><a>21.216</a>  Τηλεμάχου ἑτάρω τε κασιγνήτω τε ἔσεσθον.  </p>
        <p><a>21.217</a>  εἰ δ᾽ ἄγε δή, καὶ σῆμα ἀριφραδὲς ἄλλο τι δείξω,  </p>
        <p><a>21.218</a>  ὄφρα μ᾽ ἐῢ γνῶτον πιστωθῆτόν τ᾽ ἐνὶ θυμῷ,  </p>
        <p><a>21.219</a>  οὐλήν, τήν ποτέ με σῦς ἤλασε λευκῷ ὀδόντι  </p>
        <p><a>21.220</a>  Παρνησόνδ᾽ ἐλθόντα σὺν υἱάσιν Αὐτολύκοιο.  </p>
        <p><a>21.221</a>  ὣς εἰπὼν ῥάκεα μεγάλης ἀποέργαθεν οὐλῆς.  </p>
        <p><a>21.222</a>  τὼ δ᾽ ἐπεὶ εἰσιδέτην εὖ τ᾽ ἐφράσσαντο ἕκαστα,  </p>
        <p><a>21.223</a>  κλαῖον ἄρ᾽ ἀμφ᾽ Ὀδυσῆϊ δαΐφρονι χεῖρε βαλόντε,  </p>
        <p><a>21.224</a>  καὶ κύνεον ἀγαπαζόμενοι κεφαλήν τε καὶ ὤμους  </p>
        <p><a>21.225</a>  ὣς δ᾽ αὔτως Ὀδυσεὺς κεφαλὰς καὶ χεῖρας ἔκυσσε.  </p>
        <p><a>21.226</a>  καί νύ κ᾽ ὀδυρομένοισιν ἔδυ φάος ἠελίοιο,  </p>
        <p><a>21.227</a>  εἰ μὴ Ὀδυσσεὺς αὐτὸς ἐρύκακε φώνησέν τε:  </p>
        <p><a>21.228</a>  παύεσθον κλαυθμοῖο γόοιό τε, μή τις ἴδηται  </p>
        <p><a>21.229</a>  ἐξελθὼν μεγάροιο, ἀτὰρ εἴπῃσι καὶ εἴσω.  </p>
        <p><a>21.230</a>  ἀλλὰ προμνηστῖνοι ἐσέλθετε, μηδ᾽ ἅμα πάντες,  </p>
        <p><a>21.231</a>  πρῶτος ἐγώ, μετὰ δ᾽ ὔμμες: ἀτὰρ τόδε σῆμα τετύχθω:  </p>
        <p><a>21.232</a>  ἄλλοι μὲν γὰρ πάντες, ὅσοι μνηστῆρες ἀγαυοί,  </p>
        <p><a>21.233</a>  οὐκ ἐάσουσιν ἐμοὶ δόμεναι βιὸν ἠδὲ φαρέτρην:  </p>
        <p><a>21.234</a>  ἀλλὰ σύ, δῖ᾽ Εὔμαιε, φέρων ἀνὰ δώματα τόξον  </p>
        <p><a>21.235</a>  ἐν χείρεσσιν ἐμοὶ θέμεναι, εἰπεῖν τε γυναιξὶ  </p>
        <p><a>21.236</a>  κληῗσαι μεγάροιο θύρας πυκινῶς ἀραρυίας,  </p>
        <p><a>21.237</a>  ἢν δέ τις ἢ στοναχῆς ἠὲ κτύπου ἔνδον ἀκούσῃ  </p>
        <p><a>21.238</a>  ἀνδρῶν ἡμετέροισιν ἐν ἕρκεσι, μή τι θύραζε  </p>
        <p><a>21.239</a>  προβλώσκειν, ἀλλ᾽ αὐτοῦ ἀκὴν ἔμεναι παρὰ ἔργῳ.  </p>
        <p><a>21.240</a>  σοὶ δέ, Φιλοίτιε δῖε, θύρας ἐπιτέλλομαι αὐλῆς  </p>
        <p><a>21.241</a>  κληῗσαι κληῗδι, θοῶς δ᾽ ἐπὶ δεσμὸν ἰῆλαι.  </p>
        <p><a>21.242</a>  ὣς εἰπὼν εἰσῆλθε δόμους εὖ ναιετάοντας:  </p>
        <p><a>21.243</a>  ἕζετ᾽ ἔπειτ᾽ ἐπὶ δίφρον ἰών, ἔνθεν περ ἀνέστη:  </p>
        <p><a>21.244</a>  ἐς δ᾽ ἄρα καὶ τὼ δμῶε ἴτην θείου Ὀδυσῆος.  </p>
        <p><a>21.245</a>  Εὐρύμαχος δ᾽ ἤδη τόξον μετὰ χερσὶν ἐνώμα,  </p>
        <p><a>21.246</a>  θάλπων ἔνθα καὶ ἔνθα σέλᾳ πυρός: ἀλλά μιν οὐδ᾽ ὣς  </p>
        <p><a>21.247</a>  ἐντανύσαι δύνατο, μέγα δ᾽ ἔστενε κυδάλιμον κῆρ:  </p>
        <p><a>21.248</a>  ὀχθήσας δ᾽ ἄρα εἶρος τ᾽ ἔφατ᾽ ἔκ τ᾽ ὀνόμαζεν:  </p>
        <p><a>21.249</a>  ὢ πόποι, ἧ μοι ἄχος περί τ᾽ αὐτοῦ καὶ περὶ πάντων:  </p>
        <p><a>21.250</a>  οὔ τι γάμου τοσσοῦτον ὀδύρομαι, ἀχνύμενός περ:  </p>
        <p><a>21.251</a>  εἰσὶ καὶ ἄλλαι πολλαὶ Ἀχαιΐδες, αἱ μὲν ἐν αὐτῇ  </p>
        <p><a>21.252</a>  ἀμφιάλῳ Ἰθάκῃ, αἱ δ᾽ ἄλλῃσιν πολίεσσιν:  </p>
        <p><a>21.253</a>  ἀλλ᾽ εἰ δὴ τοσσόνδε βίης ἐπιδευέες εἰμὲν  </p>
        <p><a>21.254</a>  ἀντιθέου Ὀδυσῆος, ὅ τ᾽ οὐ δυνάμεσθα τανύσσαι  </p>
        <p><a>21.255</a>  τόξον: ἐλεγχείη δὲ καὶ ἐσσομένοισι πυθέσθαι.  </p>
        <p><a>21.256</a>  τὸν δ᾽ αὖτ᾽ Ἀντίνοος προσέφη, Εὐπείθεος υἱός:  </p>
        <p><a>21.257</a>  Εὐρύμαχ᾽, οὐχ οὕτως ἔσται: νοέεις δὲ καὶ αὐτός.  </p>
        <p><a>21.258</a>  νῦν μὲν γὰρ κατὰ δῆμον ἑορτὴ τοῖο θεοῖο  </p>
        <p><a>21.259</a>  ἁγνή: τίς δέ κε τόξα τιταίνοιτ᾽; ἀλλὰ ἕκηλοι  </p>
        <p><a>21.260</a>  κάτθετ᾽: ἀτὰρ πελέκεάς γε καὶ εἴ κ᾽ εἰῶμεν ἅπαντας  </p>
        <p><a>21.261</a>  ἑστάμεν: οὐ μὲν γάρ τιν᾽ ἀναιρήσεσθαι ὀΐω,  </p>
        <p><a>21.262</a>  ἐλθόντ᾽ ἐς μέγαρον Λαερτιάδεω Ὀδυσῆος.  </p>
        <p><a>21.263</a>  ἀλλ᾽ ἄγετ᾽, οἰνοχόος μὲν ἐπαρξάσθω δεπάεσσιν,  </p>
        <p><a>21.264</a>  ὄφρα σπείσαντες καταθείομεν ἀγκύλα τόξα:  </p>
        <p><a>21.265</a>  ἠῶθεν δὲ κέλεσθε Μελάνθιον, αἰπόλον αἰγῶν,  </p>
        <p><a>21.266</a>  αἶγας ἄγειν, αἳ πᾶσι μέγ᾽ ἔξοχοι αἰπολίοισιν,  </p>
        <p><a>21.267</a>  ὄφρ᾽ ἐπὶ μηρία θέντες Ἀπόλλωνι κλυτοτόξῳ  </p>
        <p><a>21.268</a>  τόξου πειρώμεσθα καὶ ἐκτελέωμεν ἄεθλον.  </p>
        <p><a>21.269</a>  ὣς ἔφατ᾽ Ἀντίνοος, τοῖσιν δ᾽ ἐπιήνδανε μῦθος.  </p>
        <p><a>21.270</a>  τοῖσι δὲ κήρυκες μὲν ὕδωρ ἐπὶ χεῖρας ἔχευαν,  </p>
        <p><a>21.271</a>  κοῦροι δὲ κρητῆρας ἐπεστέψαντο ποτοῖο,  </p>
        <p><a>21.272</a>  νώμησαν δ᾽ ἄρα πᾶσιν ἐπαρξάμενοι δεπάεσσιν.  </p>
        <p><a>21.273</a>  οἱ δ᾽ ἐπεὶ οὖν σπεῖσάν τ᾽ ἔπιόν θ᾽ ὅσον ἤθελε θυμός,  </p>
        <p><a>21.274</a>  τοῖς δὲ δολοφρονέων μετέφη πολύμητις Ὀδυσσεύς:  </p>
        <p><a>21.275</a>  κέκλυτέ μευ, μνηστῆρες ἀγακλειτῆς βασιλείης:  </p>
        <p><a>21.276</a>  ὄφρ᾽ εἴπω τά με θυμὸς ἐνὶ στήθεσσι κελεύει:  </p>
        <p><a>21.277</a>  Εὐρύμαχον δὲ μάλιστα καὶ Ἀντίνοον θεοειδέα  </p>
        <p><a>21.278</a>  λίσσομ᾽, ἐπεὶ καὶ τοῦτο ἔπος κατὰ μοῖραν ἔειπε,  </p>
        <p><a>21.279</a>  νῦν μὲν παῦσαι τόξον, ἐπιτρέψαι δὲ θεοῖσιν:  </p>
        <p><a>21.280</a>  ἠῶθεν δὲ θεὸς δώσει κράτος ᾧ κ᾽ ἐθέλῃσιν.  </p>
        <p><a>21.281</a>  ἀλλ᾽ ἄγ᾽ ἐμοὶ δότε τόξον ἐΰξοον, ὄφρα μεθ᾽ ὑμῖν  </p>
        <p><a>21.282</a>  χειρῶν καὶ σθένεος πειρήσομαι, ἤ μοι ἔτ᾽ ἐστὶν  </p>
        <p><a>21.283</a>  ἴς, οἵη πάρος ἔσκεν ἐνὶ γναμπτοῖσι μέλεσσιν,  </p>
        <p><a>21.284</a>  ἦ ἤδη μοι ὄλεσσεν ἄλη τ᾽ ἀκομιστίη τε.  </p>
        <p><a>21.285</a>  ὣς ἔφαθ᾽, οἱ δ᾽ ἄρα πάντες ὑπερφιάλως νεμέσησαν,  </p>
        <p><a>21.286</a>  δείσαντες μὴ τόξον ἐΰξοον ἐντανύσειεν.  </p>
        <p><a>21.287</a>  Ἀντίνοος δ᾽ ἐνένιπεν ἔπος τ᾽ ἔφατ᾽ ἔκ τ᾽ ὀνόμαζεν:  </p>
        <p><a>21.288</a>  ἆ δειλὲ ξείνων, ἔνι τοι φρένες οὐδ᾽ ἠβαιαί:  </p>
        <p><a>21.289</a>  οὐκ ἀγαπᾷς ὃ ἕκηλος ὑπερφιάλοισι μεθ᾽ ἡμῖν  </p>
        <p><a>21.290</a>  δαίνυσαι, οὐδέ τι δαιτὸς ἀμέρδεαι, αὐτὰρ ἀκούεις  </p>
        <p><a>21.291</a>  μύθων ἡμετέρων καὶ ῥήσιος; οὐδέ τις ἄλλος  </p>
        <p><a>21.292</a>  ἡμετέρων μύθων ξεῖνος καὶ πτωχὸς ἀκούει.  </p>
        <p><a>21.293</a>  οἶνός σε τρώει μελιηδής, ὅς τε καὶ ἄλλους  </p>
        <p><a>21.294</a>  βλάπτει, ὃς ἄν μιν χανδὸν ἕλῃ μηδ᾽ αἴσιμα πίνῃ.  </p>
        <p><a>21.295</a>  οἶνος καὶ Κένταυρον, ἀγακλυτὸν Εὐρυτίωνα,  </p>
        <p><a>21.296</a>  ἄασ᾽ ἐνὶ μεγάρῳ μεγαθύμου Πειριθόοιο,  </p>
        <p><a>21.297</a>  ἐς Λαπίθας ἐλθόνθ᾽: ὁ δ᾽ ἐπεὶ φρένας ἄασεν οἴνῳ,  </p>
        <p><a>21.298</a>  μαινόμενος κάκ᾽ ἔρεξε δόμον κάτα Πειριθόοιο:  </p>
        <p><a>21.299</a>  ἥρωας δ᾽ ἄχος εἷλε, διὲκ προθύρου δὲ θύραζε  </p>
        <p><a>21.300</a>  ἕλκον ἀναΐξαντες, ἀπ᾽ οὔατα νηλέϊ χαλκῷ  </p>
        <p><a>21.301</a>  ῥῖνάς τ᾽ ἀμήσαντες: ὁ δὲ φρεσὶν ᾗσιν ἀασθεὶς  </p>
        <p><a>21.302</a>  ἤϊεν ἣν ἄτην ὀχέων ἀεσίφρονι θυμῷ.  </p>
        <p><a>21.303</a>  ἐξ οὗ Κενταύροισι καὶ ἀνδράσι νεῖκος ἐτύχθη,  </p>
        <p><a>21.304</a>  οἷ δ᾽ αὐτῷ πρώτῳ κακὸν εὕρετο οἰνοβαρείων.  </p>
        <p><a>21.305</a>  ὣς καὶ σοὶ μέγα πῆμα πιφαύσκομαι, αἴ κε τὸ τόξον  </p>
        <p><a>21.306</a>  ἐντανύσῃς: οὐ γάρ τευ ἐπητύος ἀντιβολήσεις  </p>
        <p><a>21.307</a>  ἡμετέρῳ ἐνὶ δήμῳ, ἄφαρ δέ σε νηῒ μελαίνῃ  </p>
        <p><a>21.308</a>  εἰς Ἔχετον βασιλῆα, βροτῶν δηλήμονα πάντων,  </p>
        <p><a>21.309</a>  πέμψομεν: ἔνθεν δ᾽ οὔ τι σαώσεαι: ἀλλὰ ἕκηλος  </p>
        <p><a>21.310</a>  πῖνέ τε, μηδ᾽ ἐρίδαινε μετ᾽ ἀνδράσι κουροτέροισιν.  </p>
        <p><a>21.311</a>  τὸν δ᾽ αὖτε προσέειπε περίφρων Πηνελόπεια:  </p>
        <p><a>21.312</a>  Ἀντίνο᾽, οὐ μὲν καλὸν ἀτέμβειν οὐδὲ δίκαιον  </p>
        <p><a>21.313</a>  ξείνους Τηλεμάχου, ὅς κεν τάδε δώμαθ᾽ ἵκηται:  </p>
        <p><a>21.314</a>  ἔλπεαι, αἴ χ᾽ ὁ ξεῖνος Ὀδυσσῆος μέγα τόξον  </p>
        <p><a>21.315</a>  ἐντανύσῃ χερσίν τε βίηφί τε ἧφι πιθήσας,  </p>
        <p><a>21.316</a>  οἴκαδέ μ᾽ ἄξεσθαι καὶ ἑὴν θήσεσθαι ἄκοιτιν;  </p>
        <p><a>21.317</a>  οὐδ᾽ αὐτός που τοῦτό γ᾽ ἐνὶ στήθεσσιν ἔολπε:  </p>
        <p><a>21.318</a>  μηδέ τις ὑμείων τοῦ γ᾽ εἵνεκα θυμὸν ἀχεύων  </p>
        <p><a>21.319</a>  ἐνθάδε δαινύσθω, ἐπεὶ οὐδὲ μὲν οὐδὲ ἔοικεν.  </p>
        <p><a>21.320</a>  τὴν δ᾽ αὖτ᾽ Εὐρύμαχος, Πολύβου πάϊς, ἀντίον ηὔδα:  </p>
        <p><a>21.321</a>  κούρη Ἰκαρίοιο, περίφρον Πηνελόπεια,  </p>
        <p><a>21.322</a>  οὔ τί σε τόνδ᾽ ἄξεσθαι ὀϊόμεθ᾽: οὐδὲ ἔοικεν:  </p>
        <p><a>21.323</a>  ἀλλ᾽ αἰσχυνόμενοι φάτιν ἀνδρῶν ἠδὲ γυναικῶν,  </p>
        <p><a>21.324</a>  μή ποτέ τις εἴπῃσι κακώτερος ἄλλος Ἀχαιῶν  </p>
        <p><a>21.325</a>  ἦ πολὺ χείρονες ἄνδρες ἀμύμονος ἀνδρὸς ἄκοιτιν  </p>
        <p><a>21.326</a>  μνῶνται, οὐδέ τι τόξον ἐΰξοον ἐντανύουσιν:  </p>
        <p><a>21.327</a>  ἀλλ᾽ ἄλλος τις πτωχὸς ἀνὴρ ἀλαλήμενος ἐλθὼν  </p>
        <p><a>21.328</a>  ῥηϊδίως ἐτάνυσσε βιόν, διὰ δ᾽ ἧκε σιδήρου.  </p>
        <p><a>21.329</a>  ὣς ἐρέουσ᾽, ἡμῖν δ᾽ ἂν ἐλέγχεα ταῦτα γένοιτο.  </p>
        <p><a>21.330</a>  τὸν δ᾽ αὖτε προσέειπε περίφρων Πηνελόπεια:  </p>
        <p><a>21.331</a>  Εὐρύμαχ᾽, οὔ πως ἔστιν ἐϋκλεῖας κατὰ δῆμον  </p>
        <p><a>21.332</a>  ἔμμεναι οἳ δὴ οἶκον ἀτιμάζοντες ἔδουσιν  </p>
        <p><a>21.333</a>  ἀνδρὸς ἀριστῆος: τί δ᾽ ἐλέγχεα ταῦτα τίθεσθε;  </p>
        <p><a>21.334</a>  οὗτος δὲ ξεῖνος μάλα μὲν μέγας ἠδ᾽ εὐπηγής,  </p>
        <p><a>21.335</a>  πατρὸς δ᾽ ἐξ ἀγαθοῦ γένος εὔχεται ἔμμεναι υἱός.  </p>
        <p><a>21.336</a>  ἀλλ᾽ ἄγε οἱ δότε τόξον ἐΰξοον, ὄφρα ἴδωμεν.  </p>
        <p><a>21.337</a>  ὧδε γὰρ ἐξερέω, τὸ δὲ καὶ τετελεσμένον ἔσται:  </p>
        <p><a>21.338</a>  εἴ κέ μιν ἐντανύσῃ, δώῃ δέ οἱ εὖχος Ἀπόλλων,  </p>
        <p><a>21.339</a>  ἕσσω μιν χλαῖνάν τε χιτῶνά τε, εἵματα καλά,  </p>
        <p><a>21.340</a>  δώσω δ᾽ ὀξὺν ἄκοντα, κυνῶν ἀλκτῆρα καὶ ἀνδρῶν,  </p>
        <p><a>21.341</a>  καὶ ξίφος ἄμφηκες: δώσω δ᾽ ὑπὸ ποσσὶ πέδιλα,  </p>
        <p><a>21.342</a>  πέμψω δ᾽ ὅππη μιν κραδίη θυμός τε κελεύει.  </p>
        <p><a>21.343</a>  τὴν δ᾽ αὖ Τηλέμαχος πεπνυμένος ἀντίον ηὔδα:  </p>
        <p><a>21.344</a>  μῆτερ ἐμή, τόξον μὲν Ἀχαιῶν οὔ τις ἐμεῖο  </p>
        <p><a>21.345</a>  κρείσσων, ᾧ κ᾽ ἐθέλω, δόμεναί τε καὶ ἀρνήσασθαι,  </p>
        <p><a>21.346</a>  οὔθ᾽ ὅσσοι κραναὴν Ἰθάκην κάτα κοιρανέουσιν,  </p>
        <p><a>21.347</a>  οὔθ᾽ ὅσσοι νήσοισι πρὸς Ἤλιδος ἱπποβότοιο:  </p>
        <p><a>21.348</a>  τῶν οὔ τίς μ᾽ ἀέκοντα βιήσεται, αἴ κ᾽ ἐθέλωμι  </p>
        <p><a>21.349</a>  καὶ καθάπαξ ξείνῳ δόμεναι τάδε τόξα φέρεσθαι.  </p>
        <p><a>21.350</a>  ἀλλ᾽ εἰς οἶκον ἰοῦσα τὰ σ᾽ αὐτῆς ἔργα κόμιζε,  </p>
        <p><a>21.351</a>  ἱστόν τ᾽ ἠλακάτην τε, καὶ ἀμφιπόλοισι κέλευε  </p>
        <p><a>21.352</a>  ἔργον ἐποίχεσθαι: τόξον δ᾽ ἄνδρεσσι μελήσει  </p>
        <p><a>21.353</a>  πᾶσι, μάλιστα δ᾽ ἐμοί: τοῦ γὰρ κράτος ἔστ᾽ ἐνὶ οἴκῳ.  </p>
        <p><a>21.354</a>  ἡ μὲν θαμβήσασα πάλιν οἶκόνδε βεβήκει:  </p>
        <p><a>21.355</a>  παιδὸς γὰρ μῦθον πεπνυμένον ἔνθετο θυμῷ.  </p>
        <p><a>21.356</a>  ἐς δ᾽ ὑπερῷ᾽ ἀναβᾶσα σὺν ἀμφιπόλοισι γυναιξὶ  </p>
        <p><a>21.357</a>  κλαῖεν ἔπειτ᾽ Ὀδυσῆα, φίλον πόσιν, ὄφρα οἱ ὕπνον  </p>
        <p><a>21.358</a>  ἡδὺν ἐπὶ βλεφάροισι βάλε γλαυκῶπις Ἀθήνη.  </p>
        <p><a>21.359</a>  αὐτὰρ ὁ τόξα λαβὼν φέρε καμπύλα δῖος ὑφορβός:  </p>
        <p><a>21.360</a>  μνηστῆρες δ᾽ ἄρα πάντες ὁμόκλεον ἐν μεγάροισιν:  </p>
        <p><a>21.361</a>  ὧδε δέ τις εἴπεσκε νέων ὑπερηνορεόντων:  </p>
        <p><a>21.362</a>  πῆ δὴ καμπύλα τόξα φέρεις, ἀμέγαρτε συβῶτα,  </p>
        <p><a>21.363</a>  πλαγκτέ; τάχ᾽ αὖ σ᾽ ἐφ᾽ ὕεσσι κύνες ταχέες κατέδονται  </p>
        <p><a>21.364</a>  οἶον ἀπ᾽ ἀνθρώπων, οὓς ἔτρεφες, εἴ κεν Ἀπόλλων  </p>
        <p><a>21.365</a>  ἡμῖν ἱλήκῃσι καὶ ἀθάνατοι θεοὶ ἄλλοι.  </p>
        <p><a>21.366</a>  ὣς φάσαν, αὐτὰρ, ὁ θῆκε φέρων αὐτῇ ἐνὶ χώρῃ,  </p>
        <p><a>21.367</a>  δείσας, οὕνεκα πολλοὶ ὁμόκλεον ἐν μεγάροισιν.  </p>
        <p><a>21.368</a>  Τηλέμαχος δ᾽ ἑτέρωθεν ἀπειλήσας ἐγεγώνει:  </p>
        <p><a>21.369</a>  ἄττα, πρόσω φέρε τόξα: τάχ᾽ οὐκ εὖ πᾶσι πιθήσεις  </p>
        <p><a>21.370</a>  μή σε καὶ ὁπλότερός περ ἐὼν ἀγρόνδε δίωμαι,  </p>
        <p><a>21.371</a>  βάλλων χερμαδίοισι: βίηφι δὲ φέρτερός εἰμι.  </p>
        <p><a>21.372</a>  αἲ γὰρ πάντων τόσσον, ὅσοι κατὰ δώματ᾽ ἔασι,  </p>
        <p><a>21.373</a>  μνηστήρων χερσίν τε βίηφί τε φέρτερος εἴην:  </p>
        <p><a>21.374</a>  τῷ κε τάχα στυγερῶς τιν᾽ ἐγὼ πέμψαιμι νέεσθαι  </p>
        <p><a>21.375</a>  ἡμετέρου ἐξ οἴκου, ἐπεὶ κακὰ μηχανόωνται.  </p>
        <p><a>21.376</a>  ὣς ἔφαθ᾽, οἱ δ᾽ ἄρα πάντες ἐπ᾽ αὐτῷ ἡδὺ γέλασσαν  </p>
        <p><a>21.377</a>  μνηστῆρες, καὶ δὴ μέθιεν χαλεποῖο χόλοιο  </p>
        <p><a>21.378</a>  Τηλεμάχῳ: τὰ δὲ τόξα φέρων ἀνὰ δῶμα συβώτης  </p>
        <p><a>21.379</a>  ἐν χείρεσσ᾽ Ὀδυσῆϊ δαΐφρονι θῆκε παραστάς.  </p>
        <p><a>21.380</a>  ἐκ δὲ καλεσσάμενος προσέφη τροφὸν Εὐρύκλειαν:  </p>
        <p><a>21.381</a>  Τηλέμαχος κέλεταί σε, περίφρων Εὐρύκλεια,  </p>
        <p><a>21.382</a>  κληῗσαι μεγάροιο θύρας πυκινῶς ἀραρυίας.  </p>
        <p><a>21.383</a>  ἢν δέ τις ἤ στοναχῆς ἠὲ κτύπου ἔνδον ἀκούσῃ  </p>
        <p><a>21.384</a>  ἀνδρῶν ἡμετέροισιν ἐν ἕρκεσι, μή τι θύραζε  </p>
        <p><a>21.385</a>  προβλώσκειν, ἀλλ᾽ αὐτοῦ ἀκὴν ἔμεναι παρὰ ἔργῳ.  </p>
        <p><a>21.386</a>  ὣς ἄρ᾽ ἐφώνησεν, τῇ δ᾽ ἄπτερος ἔπλετο μῦθος,  </p>
        <p><a>21.387</a>  κλήϊσεν δὲ θύρας μεγάρων εὖ ναιεταόντων.  </p>
        <p><a>21.388</a>  σιγῇ δ᾽ ἐξ οἴκοιο Φιλοίτιος ἆλτο θύραζε,  </p>
        <p><a>21.389</a>  κλήϊσεν δ᾽ ἄρ᾽ ἔπειτα θύρας εὐερκέος αὐλῆς.  </p>
        <p><a>21.390</a>  κεῖτο δ᾽ ὑπ᾽ αἰθούσῃ ὅπλον νεὸς ἀμφιελίσσης  </p>
        <p><a>21.391</a>  βύβλινον, ᾧ ῥ᾽ ἐπέδησε θύρας, ἐς δ᾽ ἤϊεν αὐτός:  </p>
        <p><a>21.392</a>  ἕζετ᾽ ἔπειτ᾽ ἐπὶ δίφρον ἰών, ἔνθεν περ ἀνέστη,  </p>
        <p><a>21.393</a>  εἰσορόων Ὀδυσῆα. ὁ δ᾽ ἤδη τόξον ἐνώμα  </p>
        <p><a>21.394</a>  πάντη ἀναστρωφῶν, πειρώμενος ἔνθα καὶ ἔνθα,  </p>
        <p><a>21.395</a>  μὴ κέρα ἶπες ἔδοιεν ἀποιχομένοιο ἄνακτος.  </p>
        <p><a>21.396</a>  ὧδε τις εἴπεσκεν ἰδὼν ἐς πλησίον ἄλλον:  </p>
        <p><a>21.397</a>  ἦ τις θηητὴρ καὶ ἐπίκλοπος ἔπλετο τόξων:  </p>
        <p><a>21.398</a>  ἤ ῥά νύ που τοιαῦτα καὶ αὐτῷ οἴκοθι κεῖται  </p>
        <p><a>21.399</a>  ἢ ὅ γ᾽ ἐφορμᾶται ποιησέμεν, ὡς ἐνὶ χερσὶ  </p>
        <p><a>21.400</a>  νωμᾷ ἔνθα καὶ ἔνθα κακῶν ἔμπαιος ἀλήτης.  </p>
        <p><a>21.401</a>  ἄλλος δ᾽ αὖ εἴπεσκε νέων ὑπερηνορεόντων:  </p>
        <p><a>21.402</a>  αἲ γὰρ δὴ τοσσοῦτον ὀνήσιος ἀντιάσειεν  </p>
        <p><a>21.403</a>  ὡς οὗτός ποτε τοῦτο δυνήσεται ἐντανύσασθαι.  </p>
        <p><a>21.404</a>  ὣς ἄρ᾽ ἔφαν μνηστῆρες: ἀτὰρ πολύμητις Ὀδυσσεύς,  </p>
        <p><a>21.405</a>  αὐτίκ᾽ ἐπεὶ μέγα τόξον ἐβάστασε καὶ ἴδε πάντη,  </p>
        <p><a>21.406</a>  ὡς ὅτ᾽ ἀνὴρ φόρμιγγος ἐπιστάμενος καὶ ἀοιδῆς  </p>
        <p><a>21.407</a>  ῥηϊδίως ἐτάνυσσε νέῳ περὶ κόλλοπι χορδήν,  </p>
        <p><a>21.408</a>  ἅψας ἀμφοτέρωθεν ἐϋστρεφὲς ἔντερον οἰός,  </p>
        <p><a>21.409</a>  ὣς ἄρ᾽ ἄτερ σπουδῆς τάνυσεν μέγα τόξον Ὀδυσσεύς.  </p>
        <p><a>21.410</a>  δεξιτερῇ ἄρα χειρὶ λαβὼν πειρήσατο νευρῆς:  </p>
        <p><a>21.411</a>  ἡ δ᾽ ὑπὸ καλὸν ἄεισε, χελιδόνι εἰκέλη αὐδήν.  </p>
        <p><a>21.412</a>  μνηστῆρσιν δ᾽ ἄρ᾽ ἄχος γένετο μέγα, πᾶσι δ᾽ ἄρα χρὼς  </p>
        <p><a>21.413</a>  ἐτράπετο: Ζεὺς δὲ μεγάλ᾽ ἔκτυπε σήματα φαίνων:  </p>
        <p><a>21.414</a>  γήθησέν τ᾽ ἄρ᾽ ἔπειτα πολύτλας δῖος Ὀδυσσεύς.  </p>
        <p><a>21.415</a>  ὅττι ῥά οἱ τέρας ἧκε Κρόνου πάϊς ἀγκυλομήτεω:  </p>
        <p><a>21.416</a>  εἵλετο δ᾽ ὠκὺν ὀϊστόν, ὅ οἱ παρέκειτο τραπέζῃ  </p>
        <p><a>21.417</a>  γυμνός: τοὶ δ᾽ ἄλλοι κοίλης ἔντοσθε φαρέτρης  </p>
        <p><a>21.418</a>  κείατο, τῶν τάχ᾽ ἔμελλον Ἀχαιοὶ πειρήσεσθαι.  </p>
        <p><a>21.419</a>  τόν ῥ᾽ ἐπὶ πήχει ἑλὼν ἕλκεν νευρὴν γλυφίδας τε,  </p>
        <p><a>21.420</a>  αὐτόθεν ἐκ δίφροιο καθήμενος, ἧκε δ᾽ ὀϊστὸν  </p>
        <p><a>21.421</a>  ἄντα τιτυσκόμενος, πελέκεων δ᾽ οὐκ ἤμβροτε πάντων  </p>
        <p><a>21.422</a>  πρώτης στειλειῆς, διὰ δ᾽ ἀμπερὲς ἦλθε θύραζε  </p>
        <p><a>21.423</a>  ἰὸς χαλκοβαρής: ὁ δὲ Τηλέμαχον προσέειπε:  </p>
        <p><a>21.424</a>  Τηλέμαχ᾽, οὔ σ᾽ ὁ ξεῖνος ἐνὶ μεγάροισιν ἐλέγχει  </p>
        <p><a>21.425</a>  ἥμενος, οὐδέ τι τοῦ σκοποῦ ἤμβροτον οὐδέ τι τόξον  </p>
        <p><a>21.426</a>  δὴν ἔκαμον τανύων: ἔτι μοι μένος ἔμπεδόν ἐστιν,  </p>
        <p><a>21.427</a>  οὐχ ὥς με μνηστῆρες ἀτιμάζοντες ὄνονται.  </p>
        <p><a>21.428</a>  νῦν δ᾽ ὥρη καὶ δόρπον Ἀχαιοῖσιν τετυκέσθαι  </p>
        <p><a>21.429</a>  ἐν φάει, αὐτὰρ ἔπειτα καὶ ἄλλως ἑψιάασθαι  </p>
        <p><a>21.430</a>  μολπῇ καὶ φόρμιγγι: τὰ γάρ τ᾽ ἀναθήματα δαιτός.  </p>
        <p><a>21.431</a>  ἦ καὶ ἐπ᾽ ὀφρύσι νεῦσεν: ὁ δ᾽ ἀμφέθετο ξίφος ὀξὺ  </p>
        <p><a>21.432</a>  Τηλέμαχος, φίλος υἱὸς Ὀδυσσῆος θείοιο,  </p>
        <p><a>21.433</a>  ἀμφὶ δὲ χεῖρα φίλην βάλεν ἔγχεϊ, ἄγχι δ᾽ ἄρ᾽ αὐτοῦ  </p>
        <p><a>21.434</a>  πὰρ θρόνον ἑστήκει κεκορυθμένος αἴθοπι χαλκῷ.  </p>
    </div>
    <div class="bk">
        <h4 class="latin">ΟΔΥΣΣΕΙΑΣ χ</h4>
        <p><a>22.1</a>  αὐτὰρ ὁ γυμνώθη ῥακέων πολύμητις Ὀδυσσεύς,  </p>
        <p><a>22.2</a>  ἆλτο δ᾽ ἐπὶ μέγαν οὐδόν, ἔχων βιὸν ἠδὲ φαρέτρην  </p>
        <p><a>22.3</a>  ἰῶν ἐμπλείην, ταχέας δ᾽ ἐκχεύατ᾽ ὀϊστοὺς  </p>
        <p><a>22.4</a>  αὐτοῦ πρόσθε ποδῶν, μετὰ δὲ μνηστῆρσιν ἔειπεν:  </p>
        <p><a>22.5</a>  οὗτος μὲν δὴ ἄεθλος ἀάατος ἐκτετέλεσται:  </p>
        <p><a>22.6</a>  νῦν αὖτε σκοπὸν ἄλλον, ὃν οὔ πώ τις βάλεν ἀνήρ,  </p>
        <p><a>22.7</a>  εἴσομαι, αἴ κε τύχωμι, πόρῃ δέ μοι εὖχος Ἀπόλλων.  </p>
        <p><a>22.8</a>  ἦ καὶ ἐπ᾽ Ἀντινόῳ ἰθύνετο πικρὸν ὀϊστόν.  </p>
        <p><a>22.9</a>  ἦ τοι ὁ καλὸν ἄλεισον ἀναιρήσεσθαι ἔμελλε,  </p>
        <p><a>22.10</a>  χρύσεον ἄμφωτον, καὶ δὴ μετὰ χερσὶν ἐνώμα,  </p>
        <p><a>22.11</a>  ὄφρα πίοι οἴνοιο: φόνος δέ οἱ οὐκ ἐνὶ θυμῷ  </p>
        <p><a>22.12</a>  μέμβλετο: τίς κ᾽ οἴοιτο μετ᾽ ἀνδράσι δαιτυμόνεσσι  </p>
        <p><a>22.13</a>  μοῦνον ἐνὶ πλεόνεσσι, καὶ εἰ μάλα καρτερὸς εἴη,  </p>
        <p><a>22.14</a>  οἷ τεύξειν θάνατόν τε κακὸν καὶ κῆρα μέλαιναν;  </p>
        <p><a>22.15</a>  τὸν δ᾽ Ὀδυσεὺς κατὰ λαιμὸν ἐπισχόμενος βάλεν ἰῷ,  </p>
        <p><a>22.16</a>  ἀντικρὺ δ᾽ ἁπαλοῖο δι᾽ αὐχένος ἤλυθ᾽ ἀκωκή.  </p>
        <p><a>22.17</a>  ἐκλίνθη δ᾽ ἑτέρωσε, δέπας δέ οἱ ἔκπεσε χειρὸς  </p>
        <p><a>22.18</a>  βλημένου, αὐτίκα δ᾽ αὐλὸς ἀνὰ ῥῖνας παχὺς ἦλθεν  </p>
        <p><a>22.19</a>  αἵματος ἀνδρομέοιο: θοῶς δ᾽ ἀπὸ εἷο τράπεζαν  </p>
        <p><a>22.20</a>  ὦσε ποδὶ πλήξας, ἀπὸ δ᾽ εἴδατα χεῦεν ἔραζε:  </p>
        <p><a>22.21</a>  σῖτός τε κρέα τ᾽ ὀπτὰ φορύνετο. τοὶ δ᾽ ὁμάδησαν  </p>
        <p><a>22.22</a>  μνηστῆρες κατὰ δώμαθ᾽, ὅπως ἴδον ἄνδρα πεσόντα,  </p>
        <p><a>22.23</a>  ἐκ δὲ θρόνων ἀνόρουσαν ὀρινθέντες κατὰ δῶμα,  </p>
        <p><a>22.24</a>  πάντοσε παπταίνοντες ἐϋδμήτους ποτὶ τοίχους:  </p>
        <p><a>22.25</a>  οὐδέ πη ἀσπὶς ἔην οὐδ᾽ ἄλκιμον ἔγχος ἑλέσθαι.  </p>
        <p><a>22.26</a>  νείκειον δ᾽ Ὀδυσῆα χολωτοῖσιν ἐπέεσσι:  </p>
        <p><a>22.27</a>  ξεῖνε, κακῶς ἀνδρῶν τοξάζεαι: οὐκέτ᾽ ἀέθλων  </p>
        <p><a>22.28</a>  ἄλλων ἀντιάσεις: νῦν τοι σῶς αἰπὺς ὄλεθρος.  </p>
        <p><a>22.29</a>  καὶ γὰρ δὴ νῦν φῶτα κατέκτανες ὃς μέγ᾽ ἄριστος  </p>
        <p><a>22.30</a>  κούρων εἰν Ἰθάκῃ: τῷ σ᾽ ἐνθάδε γῦπες ἔδονται.  </p>
        <p><a>22.31</a>  ἴσκεν ἕκαστος ἀνήρ, ἐπεὶ ἦ φάσαν οὐκ ἐθέλοντα  </p>
        <p><a>22.32</a>  ἄνδρα κατακτεῖναι: τὸ δὲ νήπιοι οὐκ ἐνόησαν,  </p>
        <p><a>22.33</a>  ὡς δή σφιν καὶ πᾶσιν ὀλέθρου πείρατ᾽ ἐφῆπτο.  </p>
        <p><a>22.34</a>  τοὺς δ᾽ ἄρ᾽ ὑπόδρα ἰδὼν προσέφη πολύμητις Ὀδυσσεύς:  </p>
        <p><a>22.35</a>  ὦ κύνες, οὔ μ᾽ ἔτ᾽ ἐφάσκεθ᾽ ὑπότροπον οἴκαδ᾽ ἱκέσθαι  </p>
        <p><a>22.36</a>  δήμου ἄπο Τρώων, ὅτι μοι κατεκείρετε οἶκον,  </p>
        <p><a>22.37</a>  δμῳῇσιν δὲ γυναιξὶ παρευνάζεσθε βιαίως,  </p>
        <p><a>22.38</a>  αὐτοῦ τε ζώοντος ὑπεμνάασθε γυναῖκα,  </p>
        <p><a>22.39</a>  οὔτε θεοὺς δείσαντες, οἳ οὐρανὸν εὐρὺν ἔχουσιν,  </p>
        <p><a>22.40</a>  οὔτε τιν᾽ ἀνθρώπων νέμεσιν κατόπισθεν ἔσεσθαι:  </p>
        <p><a>22.41</a>  νῦν ὑμῖν καὶ πᾶσιν ὀλέθρου πείρατ᾽ ἐφῆπται.  </p>
        <p><a>22.42</a>  ὣς φάτο, τοὺς δ᾽ ἄρα πάντας ὑπὸ χλωρὸν δέος εἷλεν:  </p>
        <p><a>22.43</a>  πάπτηνεν δὲ ἕκαστος ὅπη φύγοι αἰπὺν ὄλεθρον.  </p>
        <p><a>22.44</a>  Εὐρύμαχος δέ μιν οἶος ἀμειβόμενος προσέειπεν:  </p>
        <p><a>22.45</a>  εἰ μὲν δὴ Ὀδυσεὺς Ἰθακήσιος εἰλήλουθας,  </p>
        <p><a>22.46</a>  ταῦτα μὲν αἴσιμα εἶπας, ὅσα ῥέζεσκον Ἀχαιοί,  </p>
        <p><a>22.47</a>  πολλὰ μὲν ἐν μεγάροισιν ἀτάσθαλα, πολλὰ δ᾽ ἐπ᾽ ἀγροῦ.  </p>
        <p><a>22.48</a>  ἀλλ᾽ ὁ μὲν ἤδη κεῖται ὃς αἴτιος ἔπλετο πάντων,  </p>
        <p><a>22.49</a>  Ἀντίνοος: οὗτος γὰρ ἐπίηλεν τάδε ἔργα,  </p>
        <p><a>22.50</a>  οὔ τι γάμου τόσσον κεχρημένος οὐδὲ χατίζων,  </p>
        <p><a>22.51</a>  ἀλλ᾽ ἄλλα φρονέων, τά οἱ οὐκ ἐτέλεσσε Κρονίων,  </p>
        <p><a>22.52</a>  ὄφρ᾽ Ἰθάκης κατὰ δῆμον ἐϋκτιμένης βασιλεύοι  </p>
        <p><a>22.53</a>  αὐτός, ἀτὰρ σὸν παῖδα κατακτείνειε λοχήσας.  </p>
        <p><a>22.54</a>  νῦν δ᾽ ὁ μὲν ἐν μοίρῃ πέφαται, σὺ δὲ φείδεο λαῶν  </p>
        <p><a>22.55</a>  σῶν: ἀτὰρ ἄμμες ὄπισθεν ἀρεσσάμενοι κατὰ δῆμον,  </p>
        <p><a>22.56</a>  ὅσσα τοι ἐκπέποται καὶ ἐδήδοται ἐν μεγάροισι,  </p>
        <p><a>22.57</a>  τιμὴν ἀμφὶς ἄγοντες ἐεικοσάβοιον ἕκαστος,  </p>
        <p><a>22.58</a>  χαλκόν τε χρυσόν τ᾽ ἀποδώσομεν, εἰς ὅ κε σὸν κῆρ  </p>
        <p><a>22.59</a>  ἰανθῇ: πρὶν δ᾽ οὔ τι νεμεσσητὸν κεχολῶσθαι.  </p>
        <p><a>22.60</a>  τὸν δ᾽ ἄρ᾽ ὑπόδρα ἰδὼν προσέφη πολύμητις Ὀδυσσεύς:  </p>
        <p><a>22.61</a>  Εὐρύμαχ᾽, οὐδ᾽ εἴ μοι πατρώϊα πάντ᾽ ἀποδοῖτε,  </p>
        <p><a>22.62</a>  ὅσσα τε νῦν ὔμμ᾽ ἐστὶ καὶ εἴ ποθεν ἄλλ᾽ ἐπιθεῖτε,  </p>
        <p><a>22.63</a>  οὐδέ κεν ὣς ἔτι χεῖρας ἐμὰς λήξαιμι φόνοιο  </p>
        <p><a>22.64</a>  πρὶν πᾶσαν μνηστῆρας ὑπερβασίην ἀποτῖσαι.  </p>
        <p><a>22.65</a>  νῦν ὑμῖν παράκειται ἐναντίον ἠὲ μάχεσθαι  </p>
        <p><a>22.66</a>  ἢ φεύγειν, ὅς κεν θάνατον καὶ κῆρας ἀλύξῃ:  </p>
        <p><a>22.67</a>  ἀλλά τιν᾽ οὐ φεύξεσθαι ὀΐομαι αἰπὺν ὄλεθρον.  </p>
        <p><a>22.68</a>  ὣς φάτο, τῶν δ᾽ αὐτοῦ λύτο γούνατα καὶ φίλον ἦτορ.  </p>
        <p><a>22.69</a>  τοῖσιν δ᾽ Εὐρύμαχος προσεφώνεε δεύτερον αὖτις:  </p>
        <p><a>22.70</a>  ὦ φίλοι, οὐ γὰρ σχήσει ἀνὴρ ὅδε χεῖρας ἀάπτους,  </p>
        <p><a>22.71</a>  ἀλλ᾽ ἐπεὶ ἔλλαβε τόξον ἐΰξοον ἠδὲ φαρέτρην,  </p>
        <p><a>22.72</a>  οὐδοῦ ἄπο ξεστοῦ τοξάσσεται, εἰς ὅ κε πάντας  </p>
        <p><a>22.73</a>  ἄμμε κατακτείνῃ: ἀλλὰ μνησώμεθα χάρμης.  </p>
        <p><a>22.74</a>  φάσγανά τε σπάσσασθε καὶ ἀντίσχεσθε τραπέζας  </p>
        <p><a>22.75</a>  ἰῶν ὠκυμόρων: ἐπὶ δ᾽ αὐτῷ πάντες ἔχωμεν  </p>
        <p><a>22.76</a>  ἀθρόοι, εἴ κέ μιν οὐδοῦ ἀπώσομεν ἠδὲ θυράων,  </p>
        <p><a>22.77</a>  ἔλθωμεν δ᾽ ἀνὰ ἄστυ, βοὴ δ᾽ ὤκιστα γένοιτο:  </p>
        <p><a>22.78</a>  τῷ κε τάχ᾽ οὗτος ἀνὴρ νῦν ὕστατα τοξάσσαιτο.  </p>
        <p><a>22.79</a>  ὣς ἄρα φωνήσας εἰρύσσατο φάσγανον ὀξὺ  </p>
        <p><a>22.80</a>  χάλκεον, ἀμφοτέρωθεν ἀκαχμένον, ἆλτο δ᾽ ἐπ᾽ αὐτῷ  </p>
        <p><a>22.81</a>  σμερδαλέα ἰάχων: ὁ δ᾽ ἁμαρτῆ δῖος Ὀδυσσεὺς  </p>
        <p><a>22.82</a>  ἰὸν ἀποπροίει, βάλε δὲ στῆθος παρὰ μαζόν,  </p>
        <p><a>22.83</a>  ἐν δέ οἱ ἥπατι πῆξε θοὸν βέλος: ἐκ δ᾽ ἄρα χειρὸς  </p>
        <p><a>22.84</a>  φάσγανον ἧκε χαμᾶζε, περιρρηδὴς δὲ τραπέζῃ  </p>
        <p><a>22.85</a>  κάππεσεν ἰδνωθείς, ἀπὸ δ᾽ εἴδατα χεῦεν ἔραζε  </p>
        <p><a>22.86</a>  καὶ δέπας ἀμφικύπελλον: ὁ δὲ χθόνα τύπτε μετώπῳ  </p>
        <p><a>22.87</a>  θυμῷ ἀνιάζων, ποσὶ δὲ θρόνον ἀμφοτέροισι  </p>
        <p><a>22.88</a>  λακτίζων ἐτίνασσε: κατ᾽ ὀφθαλμῶν δ᾽ ἔχυτ᾽ ἀχλύς.  </p>
        <p><a>22.89</a>  Ἀμφίνομος δ᾽ Ὀδυσῆος ἐείσατο κυδαλίμοιο  </p>
        <p><a>22.90</a>  ἀντίος ἀΐξας, εἴρυτο δὲ φάσγανον ὀξύ,  </p>
        <p><a>22.91</a>  εἴ πώς οἱ εἴξειε θυράων. ἀλλ᾽ ἄρα μιν φθῆ  </p>
        <p><a>22.92</a>  Τηλέμαχος κατόπισθε βαλὼν χαλκήρεϊ δουρὶ  </p>
        <p><a>22.93</a>  ὤμων μεσσηγύς, διὰ δὲ στήθεσφιν ἔλασσεν:  </p>
        <p><a>22.94</a>  δούπησεν δὲ πεσών, χθόνα δ᾽ ἤλασε παντὶ μετώπῳ.  </p>
        <p><a>22.95</a>  Τηλέμαχος δ᾽ ἀπόρουσε, λιπὼν δολιχόσκιον ἔγχος  </p>
        <p><a>22.96</a>  αὐτοῦ ἐν Ἀμφινόμῳ: περὶ γὰρ δίε μή τις Ἀχαιῶν  </p>
        <p><a>22.97</a>  ἔγχος ἀνελκόμενον δολιχόσκιον ἢ ἐλάσειε  </p>
        <p><a>22.98</a>  φασγάνῳ ἀΐξας ἠὲ προπρηνέα τύψας.  </p>
        <p><a>22.99</a>  βῆ δὲ θέειν, μάλα δ᾽ ὦκα φίλον πατέρ᾽ εἰσαφίκανεν,  </p>
        <p><a>22.100</a>  ἀγχοῦ δ᾽ ἱστάμενος ἔπεα πτερόεντα προσηύδα:  </p>
        <p><a>22.101</a>  ὦ πάτερ, ἤδη τοι σάκος οἴσω καὶ δύο δοῦρε  </p>
        <p><a>22.102</a>  καὶ κυνέην πάγχαλκον, ἐπὶ κροτάφοις ἀραρυῖαν  </p>
        <p><a>22.103</a>  αὐτός τ᾽ ἀμφιβαλεῦμαι ἰών, δώσω δὲ συβώτῃ  </p>
        <p><a>22.104</a>  καὶ τῷ βουκόλῳ ἄλλα: τετευχῆσθαι γὰρ ἄμεινον.  </p>
        <p><a>22.105</a>  τὸν δ᾽ ἀπαμειβόμενος προσέφη πολύμητις Ὀδυσσεύς:  </p>
        <p><a>22.106</a>  οἶσε θέων, ἧός μοι ἀμύνεσθαι πάρ᾽ ὀϊστοί,  </p>
        <p><a>22.107</a>  μή μ᾽ ἀποκινήσωσι θυράων μοῦνον ἐόντα.  </p>
        <p><a>22.108</a>  ὣς φάτο, Τηλέμαχος δὲ φίλῳ ἐπεπείθετο πατρί,  </p>
        <p><a>22.109</a>  βῆ δ᾽ ἴμεναι θάλαμόνδ᾽, ὅθι οἱ κλυτὰ τεύχεα κεῖτο.  </p>
        <p><a>22.110</a>  ἔνθεν τέσσαρα μὲν σάκε᾽ ἔξελε, δούρατα δ᾽ ὀκτὼ  </p>
        <p><a>22.111</a>  καὶ πίσυρας κυνέας χαλκήρεας ἱπποδασείας:  </p>
        <p><a>22.112</a>  βῆ δὲ φέρων, μάλα δ᾽ ὦκα φίλον πατέρ᾽ εἰσαφίκανεν,  </p>
        <p><a>22.113</a>  αὐτὸς δὲ πρώτιστα περὶ χροῒ δύσετο χαλκόν:  </p>
        <p><a>22.114</a>  ὣς δ᾽ αὔτως τὼ δμῶε δυέσθην τεύχεα καλά,  </p>
        <p><a>22.115</a>  ἔσταν δ᾽ ἀμφ᾽ Ὀδυσῆα δαΐφρονα ποικιλομήτην.  </p>
        <p><a>22.116</a>  αὐτὰρ ὅ γ᾽, ὄφρα μὲν αὐτῷ ἀμύνεσθαι ἔσαν ἰοί.  </p>
        <p><a>22.117</a>  τόφρα μνηστήρων ἕνα γ᾽ αἰεὶ ᾧ ἐνὶ οἴκῳ  </p>
        <p><a>22.118</a>  βάλλε τιτυσκόμενος: τοὶ δ᾽ ἀγχιστῖνοι ἔπιπτον.  </p>
        <p><a>22.119</a>  αὐτὰρ ἐπεὶ λίπον ἰοὶ ὀϊστεύοντα ἄνακτα,  </p>
        <p><a>22.120</a>  τόξον μὲν πρὸς σταθμὸν ἐϋσταθέος μεγάροιο  </p>
        <p><a>22.121</a>  ἔκλιν᾽ ἑστάμεναι, πρὸς ἐνώπια παμφανόωντα,  </p>
        <p><a>22.122</a>  αὐτὸς δ᾽ ἀμφ᾽ ὤμοισι σάκος θέτο τετραθέλυμνον,  </p>
        <p><a>22.123</a>  κρατὶ δ᾽ ἐπ᾽ ἰφθίμῳ κυνέην εὔτυκτον ἔθηκεν,  </p>
        <p><a>22.124</a>  ἵππουριν, δεινὸν δὲ λόφος καθύπερθεν ἔνευεν:  </p>
        <p><a>22.125</a>  εἵλετο δ᾽ ἄλκιμα δοῦρε δύω κεκορυθμένα χαλκῷ.  </p>
        <p><a>22.126</a>  ὀρσοθύρη δέ τις ἔσκεν ἐϋδμήτῳ ἐνὶ τοίχῳ,  </p>
        <p><a>22.127</a>  ἀκρότατον δὲ παρ᾽ οὐδὸν ἐϋσταθέος μεγάροιο  </p>
        <p><a>22.128</a>  ἦν ὁδὸς ἐς λαύρην, σανίδες δ᾽ ἔχον εὖ ἀραρυῖαι.  </p>
        <p><a>22.129</a>  τὴν δ᾽ Ὀδυσεὺς φράζεσθαι ἀνώγει δῖον ὑφορβὸν  </p>
        <p><a>22.130</a>  ἑσταότ᾽ ἄγχ᾽ αὐτῆς: μία δ᾽ οἴη γίγνετ᾽ ἐφορμή.  </p>
        <p><a>22.131</a>  τοῖς δ᾽ Ἀγέλεως μετέειπεν, ἔπος πάντεσσι πιφαύσκων:  </p>
        <p><a>22.132</a>  ὦ φίλοι, οὐκ ἂν δή τις ἀν᾽ ὀρσοθύρην ἀναβαίη  </p>
        <p><a>22.133</a>  καὶ εἴποι λαοῖσι, βοὴ δ᾽ ὤκιστα γένοιτο;  </p>
        <p><a>22.134</a>  τῷ κε τάχ᾽ οὗτος ἀνὴρ νῦν ὕστατα τοξάσσαιτο.  </p>
        <p><a>22.135</a>  τὸν δ᾽ αὖτε προσέειπε Μελάνθιος, αἰπόλος αἰγῶν:  </p>
        <p><a>22.136</a>  οὔ πως ἔστ᾽, Ἀγέλαε διοτρεφές: ἄγχι γὰρ αἰνῶς  </p>
        <p><a>22.137</a>  αὐλῆς καλὰ θύρετρα καὶ ἀργαλέον στόμα λαύρης:  </p>
        <p><a>22.138</a>  καί χ᾽ εἷς πάντας ἐρύκοι ἀνήρ, ὅς τ᾽ ἄλκιμος εἴη.  </p>
        <p><a>22.139</a>  ἀλλ᾽ ἄγεθ᾽, ὑμῖν τεύχε᾽ ἐνείκω θωρηχθῆναι  </p>
        <p><a>22.140</a>  ἐκ θαλάμου: ἔνδον γάρ, ὀΐομαι, οὐδέ πη ἄλλῃ  </p>
        <p><a>22.141</a>  τεύχεα κατθέσθην Ὀδυσεὺς καὶ φαίδιμος υἱός.  </p>
        <p><a>22.142</a>  ὣς εἰπὼν ἀνέβαινε Μελάνθιος, αἰπόλος αἰγῶν,  </p>
        <p><a>22.143</a>  εἰς θαλάμους Ὀδυσῆος ἀνὰ ῥῶγας μεγάροιο.  </p>
        <p><a>22.144</a>  ἔνθεν δώδεκα μὲν σάκε᾽ ἔξελε, τόσσα δὲ δοῦρα  </p>
        <p><a>22.145</a>  καὶ τόσσας κυνέας χαλκήρεας ἱπποδασείας:  </p>
        <p><a>22.146</a>  βῆ δ᾽ ἴμεναι, μάλα δ᾽ ὦκα φέρων μνηστῆρσιν ἔδωκεν.  </p>
        <p><a>22.147</a>  καὶ τότ᾽ Ὀδυσσῆος λύτο γούνατα καὶ φίλον ἦτορ,  </p>
        <p><a>22.148</a>  ὡς περιβαλλομένους ἴδε τεύχεα χερσί τε δοῦρα  </p>
        <p><a>22.149</a>  μακρὰ τινάσσοντας: μέγα δ᾽ αὐτῷ φαίνετο ἔργον.  </p>
        <p><a>22.150</a>  αἶψα δὲ Τηλέμαχον ἔπεα πτερόεντα προσηύδα:  </p>
        <p><a>22.151</a>  Τηλέμαχ᾽, ἦ μάλα δή τις ἐνὶ μεγάροισι γυναικῶν  </p>
        <p><a>22.152</a>  νῶϊν ἐποτρύνει πόλεμον κακὸν ἠὲ Μελανθεύς.  </p>
        <p><a>22.153</a>  τὸν δ᾽ αὖ Τηλέμαχος πεπνυμένος ἀντίον ηὔδα:  </p>
        <p><a>22.154</a>  ὦ πάτερ, αὐτὸς ἐγὼ τόδε γ᾽ ἤμβροτον—οὐδέ τις ἄλλος  </p>
        <p><a>22.155</a>  αἴτιος—ὃς θαλάμοιο θύρην πυκινῶς ἀραρυῖαν  </p>
        <p><a>22.156</a>  κάλλιπον ἀγκλίνας: τῶν δὲ σκοπὸς ἦεν ἀμείνων.  </p>
        <p><a>22.157</a>  ἀλλ᾽ ἴθι, δῖ᾽ Εὔμαιε, θύρην ἐπίθες θαλάμοιο  </p>
        <p><a>22.158</a>  καὶ φράσαι ἤ τις ἄρ᾽ ἐστὶ γυναικῶν ἣ τάδε ῥέζει,  </p>
        <p><a>22.159</a>  ἢ υἱὸς Δολίοιο, Μελανθεύς, τόν περ ὀΐω.  </p>
        <p><a>22.160</a>  ὣς οἱ μὲν τοιαῦτα πρὸς ἀλλήλους ἀγόρευον,  </p>
        <p><a>22.161</a>  βῆ δ᾽ αὖτις θάλαμόνδε Μελάνθιος, αἰπόλος αἰγῶν,  </p>
        <p><a>22.162</a>  οἴσων τεύχεα καλά. νόησε δὲ δῖος ὑφορβός,  </p>
        <p><a>22.163</a>  αἶψα δ᾽ Ὀδυσσῆα προσεφώνεεν ἐγγὺς ἐόντα:  </p>
        <p><a>22.164</a>  διογενὲς Λαερτιάδη, πολυμήχαν᾽ Ὀδυσσεῦ,  </p>
        <p><a>22.165</a>  κεῖνος δ᾽ αὖτ᾽ ἀΐδηλος ἀνήρ, ὃν ὀϊόμεθ᾽ αὐτοί,  </p>
        <p><a>22.166</a>  ἔρχεται ἐς θάλαμον: σὺ δέ μοι νημερτὲς ἐνίσπες,  </p>
        <p><a>22.167</a>  ἤ μιν ἀποκτείνω, αἴ κε κρείσσων γε γένωμαι,  </p>
        <p><a>22.168</a>  ἦε σοὶ ἐνθάδ᾽ ἄγω, ἵν᾽ ὑπερβασίας ἀποτίσῃ  </p>
        <p><a>22.169</a>  πολλάς, ὅσσας οὗτος ἐμήσατο σῷ ἐνὶ οἴκῳ.  </p>
        <p><a>22.170</a>  τὸν δ᾽ ἀπαμειβόμενος προσέφη πολύμητις Ὀδυσσεύς:  </p>
        <p><a>22.171</a>  ἦ τοι ἐγὼ καὶ Τηλέμαχος μνηστῆρας ἀγαυοὺς  </p>
        <p><a>22.172</a>  σχήσομεν ἔντοσθεν μεγάρων, μάλα περ μεμαῶτας.  </p>
        <p><a>22.173</a>  σφῶϊ δ᾽ ἀποστρέψαντε πόδας καὶ χεῖρας ὕπερθεν  </p>
        <p><a>22.174</a>  ἐς θάλαμον βαλέειν, σανίδας δ᾽ ἐκδῆσαι ὄπισθε,  </p>
        <p><a>22.175</a>  σειρὴν δὲ πλεκτὴν ἐξ αὐτοῦ πειρήναντε  </p>
        <p><a>22.176</a>  κίον᾽ ἀν᾽ ὑψηλὴν ἐρύσαι πελάσαι τε δοκοῖσιν,  </p>
        <p><a>22.177</a>  ὥς κεν δηθὰ ζωὸς ἐὼν χαλέπ᾽ ἄλγεα πάσχῃ:  </p>
        <p><a>22.178</a>  ὣς ἔφαθ᾽, οἱ δ᾽ ἄρα τοῦ μάλα μὲν κλύον ἠδ᾽ ἐπίθοντο,  </p>
        <p><a>22.179</a>  βὰν δ᾽ ἴμεν ἐς θάλαμον, λαθέτην δέ μιν ἔνδον ἐόντα.  </p>
        <p><a>22.180</a>  ἦ τοι ὁ μὲν θαλάμοιο μυχὸν κάτα τεύχε᾽ ἐρεύνα,  </p>
        <p><a>22.181</a>  τὼ δ᾽ ἔσταν ἑκάτερθε παρὰ σταθμοῖσι μένοντε.  </p>
        <p><a>22.182</a>  εὖθ᾽ ὑπὲρ οὐδὸν ἔβαινε Μελάνθιος, αἰπόλος αἰγῶν,  </p>
        <p><a>22.183</a>  τῇ ἑτέρῃ μὲν χειρὶ φέρων καλὴν τρυφάλειαν,  </p>
        <p><a>22.184</a>  τῇ δ᾽ ἑτέρῃ σάκος εὐρὺ γέρον, πεπαλαγμένον ἄζῃ,  </p>
        <p><a>22.185</a>  Λαέρτεω ἥρωος, ὃ κουρίζων φορέεσκε:  </p>
        <p><a>22.186</a>  δὴ τότε γ᾽ ἤδη κεῖτο, ῥαφαὶ δὲ λέλυντο ἱμάντων:  </p>
        <p><a>22.187</a>  τὼ δ᾽ ἄρ᾽ ἐπαΐξανθ᾽ ἑλέτην ἔρυσάν τέ μιν εἴσω  </p>
        <p><a>22.188</a>  κουρίξ, ἐν δαπέδῳ δὲ χαμαὶ βάλον ἀχνύμενον κῆρ,  </p>
        <p><a>22.189</a>  σὺν δὲ πόδας χεῖράς τε δέον θυμαλγέϊ δεσμῷ  </p>
        <p><a>22.190</a>  εὖ μάλ᾽ ἀποστρέψαντε διαμπερές, ὡς ἐκέλευσεν  </p>
        <p><a>22.191</a>  υἱὸς Λαέρταο, πολύτλας δῖος Ὀδυσσεύς:  </p>
        <p><a>22.192</a>  σειρὴν δὲ πλεκτὴν ἐξ αὐτοῦ πειρήναντε  </p>
        <p><a>22.193</a>  κίον᾽ ἀν᾽ ὑψηλὴν ἔρυσαν πέλασάν τε δοκοῖσι.  </p>
        <p><a>22.194</a>  τὸν δ᾽ ἐπικερτομέων προσέφης, Εὔμαιε συβῶτα:  </p>
        <p><a>22.195</a>  νῦν μὲν δὴ μάλα πάγχυ, Μελάνθιε, νύκτα φυλάξεις,  </p>
        <p><a>22.196</a>  εὐνῇ ἔνι μαλακῇ καταλέγμενος, ὥς σε ἔοικεν:  </p>
        <p><a>22.197</a>  οὐδέ σέ γ᾽ ἠριγένεια παρ᾽ Ὠκεανοῖο ῥοάων  </p>
        <p><a>22.198</a>  λήσει ἐπερχομένη χρυσόθρονος, ἡνίκ᾽ ἀγινεῖς  </p>
        <p><a>22.199</a>  αἶγας μνηστήρεσσι δόμον κάτα δαῖτα πένεσθαι.  </p>
        <p><a>22.200</a>  ὣς ὁ μὲν αὖθι λέλειπτο, ταθεὶς ὀλοῷ ἐνὶ δεσμῷ:  </p>
        <p><a>22.201</a>  τὼ δ᾽ ἐς τεύχεα δύντε, θύρην ἐπιθέντε φαεινήν,  </p>
        <p><a>22.202</a>  βήτην εἰς Ὀδυσῆα δαΐφρονα, ποικιλομήτην.  </p>
        <p><a>22.203</a>  ἔνθα μένος πνείοντες ἐφέστασαν, οἱ μὲν ἐπ᾽ οὐδοῦ  </p>
        <p><a>22.204</a>  τέσσαρες, οἱ δ᾽ ἔντοσθε δόμων πολέες τε καὶ ἐσθλοί.  </p>
        <p><a>22.205</a>  τοῖσι δ᾽ ἐπ᾽ ἀγχίμολον θυγάτηρ Διὸς ἦλθεν Ἀθήνη,  </p>
        <p><a>22.206</a>  Μέντορι εἰδομένη ἠμὲν δέμας ἠδὲ καὶ αὐδήν.  </p>
        <p><a>22.207</a>  τὴν δ᾽ Ὀδυσεὺς γήθησεν ἰδὼν καὶ μῦθον ἔειπε:  </p>
        <p><a>22.208</a>  Μέντορ, ἄμυνον ἀρήν, μνῆσαι δ᾽ ἑτάροιο φίλοιο,  </p>
        <p><a>22.209</a>  ὅς σ᾽ ἀγαθὰ ῥέζεσκον: ὁμηλικίην δέ μοί ἐσσι.  </p>
        <p><a>22.210</a>  ὣς φάτ᾽, ὀϊόμενος λαοσσόον ἔμμεν Ἀθήνην.  </p>
        <p><a>22.211</a>  μνηστῆρες δ᾽ ἑτέρωθεν ὁμόκλεον ἐν μεγάροισι:  </p>
        <p><a>22.212</a>  πρῶτος τήν γ᾽ ἐνένιπε Δαμαστορίδης Ἀγέλαος:  </p>
        <p><a>22.213</a>  Μέντορ, μή σ᾽ ἐπέεσσι παραιπεπίθῃσιν Ὀδυσσεὺς  </p>
        <p><a>22.214</a>  μνηστήρεσσι μάχεσθαι, ἀμυνέμεναι δέ οἱ αὐτῷ.  </p>
        <p><a>22.215</a>  ὧδε γὰρ ἡμέτερόν γε νόον τελέεσθαι ὀΐω:  </p>
        <p><a>22.216</a>  ὁππότε κεν τούτους κτέωμεν, πατέρ᾽ ἠδὲ καὶ υἱόν,  </p>
        <p><a>22.217</a>  ἐν δὲ σὺ τοῖσιν ἔπειτα πεφήσεαι, οἷα μενοινᾷς  </p>
        <p><a>22.218</a>  ἔρδειν ἐν μεγάροις: σῷ δ᾽ αὐτοῦ κράατι τίσεις.  </p>
        <p><a>22.219</a>  αὐτὰρ ἐπὴν ὑμέων γε βίας ἀφελώμεθα χαλκῷ,  </p>
        <p><a>22.220</a>  κτήμαθ᾽ ὁπόσσα τοί ἐστι, τά τ᾽ ἔνδοθι καὶ τὰ θύρηφι,  </p>
        <p><a>22.221</a>  τοῖσιν Ὀδυσσῆος μεταμίξομεν: οὐδέ τοι υἷας  </p>
        <p><a>22.222</a>  ζώειν ἐν μεγάροισιν ἐάσομεν, οὐδέ θύγατρας  </p>
        <p><a>22.223</a>  οὐδ᾽ ἄλοχον κεδνὴν Ἰθάκης κατὰ ἄστυ πολεύειν.  </p>
        <p><a>22.224</a>  ὣς φάτ᾽, Ἀθηναίη δὲ χολώσατο κηρόθι μᾶλλον,  </p>
        <p><a>22.225</a>  νείκεσσεν δ᾽ Ὀδυσῆα χολωτοῖσιν ἐπέεσσιν:  </p>
        <p><a>22.226</a>  οὐκέτι σοί γ᾽, Ὀδυσεῦ, μένος ἔμπεδον οὐδέ τις ἀλκή  </p>
        <p><a>22.227</a>  οἵη ὅτ᾽ ἀμφ᾽ Ἑλένῃ λευκωλένῳ εὐπατερείῃ,  </p>
        <p><a>22.228</a>  εἰνάετες Τρώεσσιν ἐμάρναο νωλεμὲς αἰεί,  </p>
        <p><a>22.229</a>  πολλοὺς δ᾽ ἄνδρας ἔπεφνες ἐν αἰνῇ δηϊοτῆτι,  </p>
        <p><a>22.230</a>  σῇ δ᾽ ἥλω βουλῇ Πριάμου πόλις εὐρυάγυια.  </p>
        <p><a>22.231</a>  πῶς δὴ νῦν, ὅτε σόν τε δόμον καὶ κτήμαθ᾽ ἱκάνεις,  </p>
        <p><a>22.232</a>  ἄντα μνηστήρων ὀλοφύρεαι ἄλκιμος εἶναι;  </p>
        <p><a>22.233</a>  ἀλλ᾽ ἄγε δεῦρο, πέπον, παρ᾽ ἔμ᾽ ἵστασο καὶ ἴδε ἔργον,  </p>
        <p><a>22.234</a>  ὄφρ᾽ εἰδῇς οἷός τοι ἐν ἀνδράσι δυσμενέεσσιν  </p>
        <p><a>22.235</a>  Μέντωρ Ἀλκιμίδης εὐεργεσίας ἀποτίνειν.  </p>
        <p><a>22.236</a>  ἦ ῥα, καὶ οὔ πω πάγχυ δίδου ἑτεραλκέα νίκην,  </p>
        <p><a>22.237</a>  ἀλλ᾽ ἔτ᾽ ἄρα σθένεός τε καὶ ἀλκῆς πειρήτιζεν  </p>
        <p><a>22.238</a>  ἠμὲν Ὀδυσσῆος ἠδ᾽ υἱοῦ κυδαλίμοιο.  </p>
        <p><a>22.239</a>  αὐτὴ δ᾽ αἰθαλόεντος ἀνὰ μεγάροιο μέλαθρον  </p>
        <p><a>22.240</a>  ἕζετ᾽ ἀναΐξασα, χελιδόνι εἰκέλη ἄντην.  </p>
        <p><a>22.241</a>  μνηστῆρας δ᾽ ὤτρυνε Δαμαστορίδης Ἀγέλαος,  </p>
        <p><a>22.242</a>  Εὐρύνομός τε καὶ Ἀμφιμέδων Δημοπτόλεμός τε,  </p>
        <p><a>22.243</a>  Πείσανδρός τε Πολυκτορίδης Πόλυβός τε δαΐφρων:  </p>
        <p><a>22.244</a>  οἱ γὰρ μνηστήρων ἀρετῇ ἔσαν ἔξοχ᾽ ἄριστοι,  </p>
        <p><a>22.245</a>  ὅσσοι ἔτ᾽ ἔζωον περί τε ψυχέων ἐμάχοντο:  </p>
        <p><a>22.246</a>  τοὺς δ᾽ ἤδη ἐδάμασσε βιὸς καὶ ταρφέες ἰοί.  </p>
        <p><a>22.247</a>  τοῖς δ᾽ Ἀγέλεως μετέειπεν, ἔπος πάντεσσι πιφαύσκων:  </p>
        <p><a>22.248</a>  ὦ φίλοι, ἤδη σχήσει ἀνὴρ ὅδε χεῖρας ἀάπτους:  </p>
        <p><a>22.249</a>  καὶ δή οἱ Μέντωρ μὲν ἔβη κενὰ εὔγματα εἰπών,  </p>
        <p><a>22.250</a>  οἱ δ᾽ οἶοι λείπονται ἐπὶ πρώτῃσι θύρῃσι.  </p>
        <p><a>22.251</a>  τῷ νῦν μὴ ἅμα πάντες ἐφίετε δούρατα μακρά,  </p>
        <p><a>22.252</a>  ἀλλ᾽ ἄγεθ᾽ οἱ ἓξ πρῶτον ἀκοντίσατ᾽, αἴ κέ ποθι Ζεὺς  </p>
        <p><a>22.253</a>  δώῃ Ὀδυσσῆα βλῆσθαι καὶ κῦδος ἀρέσθαι.  </p>
        <p><a>22.254</a>  τῶν δ᾽ ἄλλων οὐ κῆδος, ἐπὴν οὗτός γε πέσῃσιν.  </p>
        <p><a>22.255</a>  ὣς ἔφαθ᾽, οἱ δ᾽ ἄρα πάντες ἀκόντισαν ὡς ἐκέλευεν,  </p>
        <p><a>22.256</a>  ἱέμενοι: τὰ δὲ πάντα ἐτώσια θῆκεν Ἀθήνη,  </p>
        <p><a>22.257</a>  τῶν ἄλλος μὲν σταθμὸν ἐϋσταθέος μεγάροιο  </p>
        <p><a>22.258</a>  βεβλήκει, ἄλλος δὲ θύρην πυκινῶς ἀραρυῖαν:  </p>
        <p><a>22.259</a>  ἄλλου δ᾽ ἐν τοίχῳ μελίη πέσε χαλκοβάρεια.  </p>
        <p><a>22.260</a>  αὐτὰρ ἐπεὶ δὴ δούρατ᾽ ἀλεύαντο μνηστήρων,  </p>
        <p><a>22.261</a>  τοῖς δ᾽ ἄρα μύθων ἦρχε πολύτλας δῖος Ὀδυσσεύς:  </p>
        <p><a>22.262</a>  ὦ φίλοι, ἤδη μέν κεν ἐγὼν εἴποιμι καὶ ἄμμι  </p>
        <p><a>22.263</a>  μνηστήρων ἐς ὅμιλον ἀκοντίσαι, οἳ μεμάασιν  </p>
        <p><a>22.264</a>  ἡμέας ἐξεναρίξαι ἐπὶ προτέροισι κακοῖσιν.  </p>
        <p><a>22.265</a>  ὣς ἔφαθ᾽, οἱ δ᾽ ἄρα πάντες ἀκόντισαν ὀξέα δοῦρα  </p>
        <p><a>22.266</a>  ἄντα τιτυσκόμενοι: Δημοπτόλεμον μὲν Ὀδυσσεύς,  </p>
        <p><a>22.267</a>  Εὐρυάδην δ᾽ ἄρα Τηλέμαχος, Ἔλατον δὲ συβώτης,  </p>
        <p><a>22.268</a>  Πείσανδρον δ᾽ ἄρ᾽ ἔπεφνε βοῶν ἐπιβουκόλος ἀνήρ.  </p>
        <p><a>22.269</a>  οἱ μὲν ἔπειθ᾽ ἅμα πάντες ὀδὰξ ἕλον ἄσπετον οὖδας,  </p>
        <p><a>22.270</a>  μνηστῆρες δ᾽ ἀνεχώρησαν μεγάροιο μυχόνδε:  </p>
        <p><a>22.271</a>  τοὶ δ᾽ ἄρ᾽ ἐπήϊξαν, νεκύων δ᾽ ἐξ ἔγχε᾽ ἕλοντο.  </p>
        <p><a>22.272</a>  αὖτις δὲ μνηστῆρες ἀκόντισαν ὀξέα δοῦρα  </p>
        <p><a>22.273</a>  ἱέμενοι: τὰ δὲ πολλὰ ἐτώσια θῆκεν Ἀθήνη.  </p>
        <p><a>22.274</a>  τῶν ἄλλος μὲν σταθμὸν ἐϋσταθέος μεγάροιο  </p>
        <p><a>22.275</a>  βεβλήκειν, ἄλλος δὲ θύρην πυκινῶς ἀραρυῖαν:  </p>
        <p><a>22.276</a>  ἄλλου δ᾽ ἐν τοίχῳ μελίη πέσε χαλκοβάρεια.  </p>
        <p><a>22.277</a>  Ἀμφιμέδων δ᾽ ἄρα Τηλέμαχον βάλε χεῖρ᾽ ἐπὶ καρπῷ  </p>
        <p><a>22.278</a>  λίγδην, ἄκρον δὲ ῥινὸν δηλήσατο χαλκός.  </p>
        <p><a>22.279</a>  Κτήσιππος δ᾽ Εὔμαιον ὑπὲρ σάκος ἔγχεϊ μακρῷ  </p>
        <p><a>22.280</a>  ὦμον ἐπέγραψεν: τὸ δ᾽ ὑπέρπτατο, πῖπτε δ᾽ ἔραζε.  </p>
        <p><a>22.281</a>  τοὶ δ᾽ αὖτ᾽ ἀμφ᾽ Ὀδυσῆα δαΐφρονα ποικιλομήτην,  </p>
        <p><a>22.282</a>  μνηστήρων ἐς ὅμιλον ἀκόντισαν ὀξέα δοῦρα.  </p>
        <p><a>22.283</a>  ἔνθ᾽ αὖτ᾽ Εὐρυδάμαντα βάλε πτολίπορθος Ὀδυσσεύς,  </p>
        <p><a>22.284</a>  Ἀμφιμέδοντα δὲ Τηλέμαχος, Πόλυβον δὲ συβώτης:  </p>
        <p><a>22.285</a>  Κτήσιππον δ᾽ ἄρ᾽ ἔπειτα βοῶν ἐπιβουκόλος ἀνὴρ  </p>
        <p><a>22.286</a>  βεβλήκει πρὸς στῆθος, ἐπευχόμενος δὲ προσηύδα:  </p>
        <p><a>22.287</a>  ὦ Πολυθερσεΐδη φιλοκέρτομε, μή ποτε πάμπαν  </p>
        <p><a>22.288</a>  εἴκων ἀφραδίῃς μέγα εἰπεῖν, ἀλλὰ θεοῖσιν  </p>
        <p><a>22.289</a>  μῦθον ἐπιτρέψαι, ἐπεὶ ἦ πολὺ φέρτεροί εἰσι.  </p>
        <p><a>22.290</a>  τοῦτό τοι ἀντὶ ποδὸς ξεινήϊον, ὅν ποτ᾽ ἔδωκας  </p>
        <p><a>22.291</a>  ἀντιθέῳ Ὀδυσῆϊ δόμον κάτ᾽ ἀλητεύοντι.  </p>
        <p><a>22.292</a>  ἦ ῥα βοῶν ἑλίκων ἐπιβουκόλος: αὐτὰρ Ὀδυσσεὺς  </p>
        <p><a>22.293</a>  οὖτα Δαμαστορίδην αὐτοσχεδὸν ἔγχεϊ μακρῷ.  </p>
        <p><a>22.294</a>  Τηλέμαχος δ᾽ Εὐηνορίδην Λειώκριτον οὖτα  </p>
        <p><a>22.295</a>  δουρὶ μέσον κενεῶνα, διαπρὸ δὲ χαλκὸν ἔλασσεν:  </p>
        <p><a>22.296</a>  ἤριπε δὲ πρηνής, χθόνα δ᾽ ἤλασε παντὶ μετώπῳ.  </p>
        <p><a>22.297</a>  δὴ τότ᾽ Ἀθηναίη φθισίμβροτον αἰγίδ᾽ ἀνέσχεν  </p>
        <p><a>22.298</a>  ὑψόθεν ἐξ ὀροφῆς: τῶν δὲ φρένες ἐπτοίηθεν.  </p>
        <p><a>22.299</a>  οἱ δ᾽ ἐφέβοντο κατὰ μέγαρον βόες ὣς ἀγελαῖαι:  </p>
        <p><a>22.300</a>  τὰς μέν τ᾽ αἰόλος οἶστρος ἐφορμηθεὶς ἐδόνησεν  </p>
        <p><a>22.301</a>  ὥρῃ ἐν εἰαρινῇ, ὅτε τ᾽ ἤματα μακρὰ πέλονται.  </p>
        <p><a>22.302</a>  οἱ δ᾽ ὥς τ᾽ αἰγυπιοὶ γαμψώνυχες ἀγκυλοχεῖλαι,  </p>
        <p><a>22.303</a>  ἐξ ὀρέων ἐλθόντες ἐπ᾽ ὀρνίθεσσι θόρωσι:  </p>
        <p><a>22.304</a>  ταὶ μέν τ᾽ ἐν πεδίῳ νέφεα πτώσσουσαι ἵενται,  </p>
        <p><a>22.305</a>  οἱ δέ τε τὰς ὀλέκουσιν ἐπάλμενοι, οὐδέ τις ἀλκὴ  </p>
        <p><a>22.306</a>  γίγνεται οὐδὲ φυγή: χαίρουσι δέ τ᾽ ἀνέρες ἄγρῃ:  </p>
        <p><a>22.307</a>  ὣς ἄρα τοὶ μνηστῆρας ἐπεσσύμενοι κατὰ δῶμα  </p>
        <p><a>22.308</a>  τύπτον ἐπιστροφάδην: τῶν δὲ στόνος ὤρνυτ᾽ ἀεικὴς  </p>
        <p><a>22.309</a>  κράτων τυπτομένων, δάπεδον δ᾽ ἅπαν αἵματι θῦε.  </p>
        <p><a>22.310</a>  λειώδης δ᾽ Ὀδυσῆος ἐπεσσύμενος λάβε γούνων,  </p>
        <p><a>22.311</a>  καί μιν λισσόμενος ἔπεα πτερόεντα προσηύδα:  </p>
        <p><a>22.312</a>  γουνοῦμαί σ᾽, Ὀδυσεῦ: σὺ δέ μ᾽ αἴδεο καί μ᾽ ἐλέησον:  </p>
        <p><a>22.313</a>  οὐ γάρ πώ τινά φημι γυναικῶν ἐν μεγάροισιν  </p>
        <p><a>22.314</a>  εἰπεῖν οὐδέ τι ῥέξαι ἀτάσθαλον: ἀλλὰ καὶ ἄλλους  </p>
        <p><a>22.315</a>  παύεσκον μνηστῆρας, ὅτις τοιαῦτά γε ῥέζοι.  </p>
        <p><a>22.316</a>  ἀλλά μοι οὐ πείθοντο κακῶν ἄπο χεῖρας ἔχεσθαι:  </p>
        <p><a>22.317</a>  τῷ καὶ ἀτασθαλίῃσιν ἀεικέα πότμον ἐπέσπον.  </p>
        <p><a>22.318</a>  αὐτὰρ ἐγὼ μετὰ τοῖσι θυοσκόος οὐδὲν ἐοργὼς  </p>
        <p><a>22.319</a>  κείσομαι, ὡς οὐκ ἔστι χάρις μετόπισθ᾽ εὐεργέων:  </p>
        <p><a>22.320</a>  τὸν δ᾽ ἄρ᾽ ὑπόδρα ἰδὼν προσέφη πολύμητις Ὀδυσσεύς:  </p>
        <p><a>22.321</a>  εἰ μὲν δὴ μετὰ τοῖσι θυοσκόος εὔχεαι εἶναι,  </p>
        <p><a>22.322</a>  πολλάκι που μέλλεις ἀρήμεναι ἐν μεγάροισι  </p>
        <p><a>22.323</a>  τηλοῦ ἐμοὶ νόστοιο τέλος γλυκεροῖο γενέσθαι,  </p>
        <p><a>22.324</a>  σοὶ δ᾽ ἄλοχόν τε φίλην σπέσθαι καὶ τέκνα τεκέσθαι:  </p>
        <p><a>22.325</a>  τῷ οὐκ ἂν θάνατόν γε δυσηλεγέα προφύγοισθα.  </p>
        <p><a>22.326</a>  ὣς ἄρα φωνήσας ξίφος εἵλετο χειρὶ παχείῃ  </p>
        <p><a>22.327</a>  κείμενον, ὅ ῥ᾽ Ἀγέλαος ἀποπροέηκε χαμᾶζε  </p>
        <p><a>22.328</a>  κτεινόμενος: τῷ τόν γε κατ᾽ αὐχένα μέσσον ἔλασσε.  </p>
        <p><a>22.329</a>  φθεγγομένου δ᾽ ἄρα τοῦ γε κάρη κονίῃσιν ἐμίχθη.  </p>
        <p><a>22.330</a>  Τερπιάδης δ᾽ ἔτ᾽ ἀοιδὸς ἀλύσκανε κῆρα μέλαιναν,  </p>
        <p><a>22.331</a>  Φήμιος, ὅς ῥ᾽ ἤειδε μετὰ μνηστῆρσιν ἀνάγκῃ.  </p>
        <p><a>22.332</a>  ἔστη δ᾽ ἐν χείρεσσίν ἔχων φόρμιγγα λίγειαν  </p>
        <p><a>22.333</a>  ἄγχι παρ᾽ ὀρσοθύρην: δίχα δὲ φρεσὶ μερμήριζεν,  </p>
        <p><a>22.334</a>  ἢ ἐκδὺς μεγάροιο Διὸς μεγάλου ποτὶ βωμὸν  </p>
        <p><a>22.335</a>  ἑρκείου ἵζοιτο τετυγμένον, ἔνθ᾽ ἄρα πολλὰ  </p>
        <p><a>22.336</a>  Λαέρτης Ὀδυσεύς τε βοῶν ἐπὶ μηρί᾽ ἔκηαν,  </p>
        <p><a>22.337</a>  ἦ γούνων λίσσοιτο προσαΐξας Ὀδυσῆα.  </p>
        <p><a>22.338</a>  ὧδε δέ οἱ φρονέοντι δοάσσατο κέρδιον εἶναι,  </p>
        <p><a>22.339</a>  γούνων ἅψασθαι Λαερτιάδεω Ὀδυσῆος.  </p>
        <p><a>22.340</a>  ἦ τοι ὁ φόρμιγγα γλαφυρὴν κατέθηκε χαμᾶζε  </p>
        <p><a>22.341</a>  μεσσηγὺς κρητῆρος ἰδὲ θρόνου ἀργυροήλου,  </p>
        <p><a>22.342</a>  αὐτὸς δ᾽ αὖτ᾽ Ὀδυσῆα προσαΐξας λάβε γούνων,  </p>
        <p><a>22.343</a>  καί μιν λισσόμενος ἔπεα πτερόεντα προσηύδα:  </p>
        <p><a>22.344</a>  γουνοῦμαί σ᾽, Ὀδυσεῦ: σὺ δέ μ᾽ αἴδεο καί μ᾽ ἐλέησον:  </p>
        <p><a>22.345</a>  αὐτῷ τοι μετόπισθ᾽ ἄχος ἔσσεται, εἴ κεν ἀοιδὸν  </p>
        <p><a>22.346</a>  πέφνῃς, ὅς τε θεοῖσι καὶ ἀνθρώποισιν ἀείδω.  </p>
        <p><a>22.347</a>  αὐτοδίδακτος δ᾽ εἰμί, θεὸς δέ μοι ἐν φρεσὶν οἴμας  </p>
        <p><a>22.348</a>  παντοίας ἐνέφυσεν: ἔοικα δέ τοι παραείδειν  </p>
        <p><a>22.349</a>  ὥς τε θεῷ: τῷ με λιλαίεο δειροτομῆσαι.  </p>
        <p><a>22.350</a>  καί κεν Τηλέμαχος τάδε γ᾽ εἴποι, σὸς φίλος υἱός,  </p>
        <p><a>22.351</a>  ὡς ἐγὼ οὔ τι ἑκὼν ἐς σὸν δόμον οὐδὲ χατίζων  </p>
        <p><a>22.352</a>  πωλεύμην μνηστῆρσιν ἀεισόμενος μετὰ δαῖτας,  </p>
        <p><a>22.353</a>  ἀλλὰ πολὺ πλέονες καὶ κρείσσονες ἦγον ἀνάγκῃ.  </p>
        <p><a>22.354</a>  ὣς φάτο, τοῦ δ᾽ ἤκουσ᾽ ἱερὴ ἲς Τηλεμάχοιο,  </p>
        <p><a>22.355</a>  αἶψα δ᾽ ἑὸν πατέρα προσεφώνεεν ἐγγὺς ἐόντα:  </p>
        <p><a>22.356</a>  ἴσχεο μηδέ τι τοῦτον ἀναίτιον οὔταε χαλκῷ:  </p>
        <p><a>22.357</a>  καὶ κήρυκα Μέδοντα σαώσομεν, ὅς τέ μευ αἰεὶ  </p>
        <p><a>22.358</a>  οἴκῳ ἐν ἡμετέρῳ κηδέσκετο παιδὸς ἐόντος,  </p>
        <p><a>22.359</a>  εἰ δὴ μή μιν ἔπεφνε Φιλοίτιος ἠὲ συβώτης,  </p>
        <p><a>22.360</a>  ἠὲ σοὶ ἀντεβόλησεν ὀρινομένῳ κατὰ δῶμα.  </p>
        <p><a>22.361</a>  ὣς φάτο, τοῦ δ᾽ ἤκουσε Μέδων πεπνυμένα εἰδώς:  </p>
        <p><a>22.362</a>  πεπτηὼς γὰρ ἔκειτο ὑπὸ θρόνον, ἀμφὶ  δὲ δέρμα  </p>
        <p><a>22.363</a>  ἕστο βοὸς νεόδαρτον, ἀλύσκων κῆρα μέλαιναν.  </p>
        <p><a>22.364</a>  αἶψα δ᾽ ἀπὸ θρόνου ὦρτο, θοῶς δ᾽ ἀπέδυνε βοείην  </p>
        <p><a>22.365</a>  Τηλέμαχον δ᾽ ἄρ᾽ ἔπειτα προσαΐξας λάβε γούνων,  </p>
        <p><a>22.366</a>  καί μιν λισσόμενος ἔπεα πτερόεντα προσηύδα:  </p>
        <p><a>22.367</a>  ὦ φίλ᾽, ἐγὼ μὲν ὅδ᾽ εἰμί, σὺ δ᾽ ἴσχεο εἰπὲ δὲ πατρὶ  </p>
        <p><a>22.368</a>  μή με περισθενέων δηλήσεται ὀξέϊ χαλκῷ,  </p>
        <p><a>22.369</a>  ἀνδρῶν μνηστήρων κεχολωμένος, οἵ οἱ ἔκειρον  </p>
        <p><a>22.370</a>  κτήματ᾽ ἐνὶ μεγάροις, σὲ δὲ νήπιοι οὐδὲν ἔτιον.  </p>
        <p><a>22.371</a>  τὸν δ᾽ ἐπιμειδήσας προσέφη πολύμητις Ὀδυσσεύς:  </p>
        <p><a>22.372</a>  θάρσει, ἐπεὶ δή σ᾽ οὗτος ἐρύσσατο καὶ ἐσάωσεν,  </p>
        <p><a>22.373</a>  ὄφρα γνῷς κατὰ θυμόν, ἀτὰρ εἴπῃσθα καὶ ἄλλῳ,  </p>
        <p><a>22.374</a>  ὡς κακοεργίης εὐεργεσίη μέγ᾽ ἀμείνων.  </p>
        <p><a>22.375</a>  ἀλλ᾽ ἐξελθόντες μεγάρων ἕζεσθε θύραζε  </p>
        <p><a>22.376</a>  ἐκ φόνου εἰς αὐλήν, σύ τε καὶ πολύφημος ἀοιδός,  </p>
        <p><a>22.377</a>  ὄφρ᾽ ἂν ἐγὼ κατὰ δῶμα πονήσομαι ὅττεό με χρή.  </p>
        <p><a>22.378</a>  ὣς φάτο, τὼ δ᾽ ἔξω βήτην μεγάροιο κιόντε,  </p>
        <p><a>22.379</a>  ἑζέσθην δ᾽ ἄρα τώ γε Διὸς μεγάλου ποτὶ βωμόν,  </p>
        <p><a>22.380</a>  πάντοσε παπταίνοντε, φόνον ποτιδεγμένω αἰεί.  </p>
        <p><a>22.381</a>  πάπτηνεν δ᾽ Ὀδυσεὺς καθ᾽ ἑὸν δόμον, εἴ τις ἔτ᾽ ἀνδρῶν  </p>
        <p><a>22.382</a>  ζωὸς ὑποκλοπέοιτο, ἀλύσκων κῆρα μέλαιναν.  </p>
        <p><a>22.383</a>  τοὺς δὲ ἴδεν μάλα πάντας ἐν αἵματι καὶ κονίῃσι  </p>
        <p><a>22.384</a>  πεπτεῶτας πολλούς, ὥστ᾽ ἰχθύας, οὕς θ᾽ ἁλιῆες  </p>
        <p><a>22.385</a>  κοῖλον ἐς αἰγιαλὸν πολιῆς ἔκτοσθε θαλάσσης  </p>
        <p><a>22.386</a>  δικτύῳ ἐξέρυσαν πολυωπῷ: οἱ δέ τε πάντες  </p>
        <p><a>22.387</a>  κύμαθ᾽ ἁλὸς ποθέοντες ἐπὶ ψαμάθοισι κέχυνται:  </p>
        <p><a>22.388</a>  τῶν μέν τ᾽ Ἠέλιος φαέθων ἐξείλετο θυμόν:  </p>
        <p><a>22.389</a>  ὣς τότ᾽ ἄρα μνηστῆρες ἐπ᾽ ἀλλήλοισι κέχυντο.  </p>
        <p><a>22.390</a>  δὴ τότε Τηλέμαχον προσέφη πολύμητις Ὀδυσσεύς:  </p>
        <p><a>22.391</a>  Τηλέμαχ᾽, εἰ δ᾽ ἄγε μοι κάλεσον τροφὸν Εὐρύκλειαν,  </p>
        <p><a>22.392</a>  ὄφρα ἔπος εἴπωμι τό μοι καταθύμιόν ἐστιν.  </p>
        <p><a>22.393</a>  ὣς φάτο, Τηλέμαχος δὲ φίλῳ ἐπεπείθετο πατρί,  </p>
        <p><a>22.394</a>  κινήσας δὲ θύρην προσέφη τροφὸν Εὐρύκλειαν:  </p>
        <p><a>22.395</a>  δεῦρο δὴ ὄρσο, γρηῢ παλαιγενές, ἥ τε γυναικῶν  </p>
        <p><a>22.396</a>  δμῳάων σκοπός ἐσσι κατὰ μέγαρ᾽ ἡμετεράων:  </p>
        <p><a>22.397</a>  ἔρχεο: κικλήσκει σε πατὴρ ἐμός, ὄφρα τι εἴπῃ.  </p>
        <p><a>22.398</a>  ὣς ἄρ᾽ ἐφώνησεν, τῇ δ᾽ ἄπτερος ἔπλετο μῦθος,  </p>
        <p><a>22.399</a>  ὤϊξεν δὲ θύρας μεγάρων εὖ ναιεταόντων,  </p>
        <p><a>22.400</a>  βῆ δ᾽ ἴμεν: αὐτὰρ Τηλέμαχος πρόσθ᾽ ἡγεμόνευεν.  </p>
        <p><a>22.401</a>  εὗρεν ἔπειτ᾽ Ὀδυσῆα μετὰ κταμένοισι νέκυσσιν,  </p>
        <p><a>22.402</a>  αἵματι καὶ λύθρῳ πεπαλαγμένον ὥστε λέοντα,  </p>
        <p><a>22.403</a>  ὅς ῥά τε βεβρωκὼς βοὸς ἔρχεται ἀγραύλοιο:  </p>
        <p><a>22.404</a>  πᾶν δ᾽ ἄρα οἱ στῆθός τε παρήϊά τ᾽ ἀμφοτέρωθεν  </p>
        <p><a>22.405</a>  αἱματόεντα πέλει, δεινὸς δ᾽ εἰς ὦπα ἰδέσθαι:  </p>
        <p><a>22.406</a>  ὣς Ὀδυσεὺς πεπάλακτο πόδας καὶ χεῖρας ὕπερθεν.  </p>
        <p><a>22.407</a>  ἡ δ᾽ ὡς οὖν νέκυάς τε καὶ ἄσπετον εἴσιδεν αἷμα,  </p>
        <p><a>22.408</a>  ἴθυσέν ῥ᾽ ὀλολύξαι, ἐπεὶ μέγα εἴσιδεν ἔργον:  </p>
        <p><a>22.409</a>  ἀλλ᾽ Ὀδυσεὺς κατέρυκε καὶ ἔσχεθεν ἱεμένην περ,  </p>
        <p><a>22.410</a>  καί μιν φωνήσας ἔπεα πτερόεντα προσηύδα:  </p>
        <p><a>22.411</a>  ἐν θυμῷ, γρηῦ, χαῖρε καὶ ἴσχεο μηδ᾽ ὀλόλυζε:  </p>
        <p><a>22.412</a>  οὐχ ὁσίη κταμένοισιν ἐπ᾽ ἀνδράσιν εὐχετάασθαι.  </p>
        <p><a>22.413</a>  τούσδε δὲ μοῖρ᾽ ἐδάμασσε θεῶν καὶ σχέτλια ἔργα:  </p>
        <p><a>22.414</a>  οὔ τινα γὰρ τίεσκον ἐπιχθονίων ἀνθρώπων,  </p>
        <p><a>22.415</a>  οὐ κακὸν οὐδὲ μὲν ἐσθλόν, ὅτις σφέας εἰσαφίκοιτο:  </p>
        <p><a>22.416</a>  τῷ καὶ ἀτασθαλίῃσιν ἀεικέα πότμον ἐπέσπον.  </p>
        <p><a>22.417</a>  ἀλλ᾽ ἄγε μοι σὺ γυναῖκας ἐνὶ μεγάροις κατάλεξον,  </p>
        <p><a>22.418</a>  αἵ τέ μ᾽ ἀτιμάζουσι καὶ αἳ νηλείτιδές εἰσιν.  </p>
        <p><a>22.419</a>  τὸν δ᾽ αὖτε προσέειπε φίλη τροφὸς Εὐρύκλεια:  </p>
        <p><a>22.420</a>  τοιγὰρ ἐγώ τοι, τέκνον, ἀληθείην καταλέξω.  </p>
        <p><a>22.421</a>  πεντήκοντά τοί εἰσιν ἐνὶ μεγάροισι γυναῖκες  </p>
        <p><a>22.422</a>  δμῳαί, τὰς μέν τ᾽ ἔργα διδάξαμεν ἐργάζεσθαι,  </p>
        <p><a>22.423</a>  εἴριά τε ξαίνειν καὶ δουλοσύνην ἀνέχεσθαι:  </p>
        <p><a>22.424</a>  τάων δώδεκα πᾶσαι ἀναιδείης ἐπέβησαν,  </p>
        <p><a>22.425</a>  οὔτ᾽ ἐμὲ τίουσαι οὔτ᾽ αὐτὴν Πηνελόπειαν.  </p>
        <p><a>22.426</a>  Τηλέμαχος δὲ νέον μὲν ἀέξετο, οὐδέ ἑ μήτηρ  </p>
        <p><a>22.427</a>  σημαίνειν εἴασκεν ἐπὶ δμῳῇσι γυναιξίν.  </p>
        <p><a>22.428</a>  ἀλλ᾽ ἄγ᾽ ἐγὼν ἀναβᾶσ᾽ ὑπερώϊα σιγαλόεντα  </p>
        <p><a>22.429</a>  εἴπω σῇ ἀλόχῳ, τῇ τις θεὸς ὕπνον ἐπῶρσε.  </p>
        <p><a>22.430</a>  τὴν δ᾽ ἀπαμειβόμενος προσέφη πολύμητις Ὀδυσσεύς  </p>
        <p><a>22.431</a>  μή πω τήνδ᾽ ἐπέγειρε: σὺ δ᾽ ἐνθάδε εἰπὲ γυναιξὶν  </p>
        <p><a>22.432</a>  ἐλθέμεν, αἵ περ πρόσθεν ἀεικέα μηχανόωντο.  </p>
        <p><a>22.433</a>  ὣς ἄρ᾽ ἔφη, γρηῢς δὲ διὲκ μεγάροιο βεβήκει  </p>
        <p><a>22.434</a>  ἀγγελέουσα γυναιξὶ καὶ ὀτρυνέουσα νέεσθαι.  </p>
        <p><a>22.435</a>  αὐτὰρ ὁ Τηλέμαχον καὶ βουκόλον ἠδὲ συβώτην  </p>
        <p><a>22.436</a>  εἰς ἓ καλεσσάμενος ἔπεα πτερόεντα προσηύδα:  </p>
        <p><a>22.437</a>  ἄρχετε νῦν νέκυας φορέειν καὶ ἄνωχθε γυναῖκας:  </p>
        <p><a>22.438</a>  αὐτὰρ ἔπειτα θρόνους περικαλλέας ἠδὲ τραπέζας  </p>
        <p><a>22.439</a>  ὕδατι καὶ σπόγγοισι πολυτρήτοισι καθαίρειν.  </p>
        <p><a>22.440</a>  αὐτὰρ ἐπὴν δὴ πάντα δόμον κατακοσμήσησθε,  </p>
        <p><a>22.441</a>  δμῳὰς ἐξαγαγόντες ἐϋσταθέος μεγάροιο,  </p>
        <p><a>22.442</a>  μεσσηγύς τε θόλου καὶ ἀμύμονος ἕρκεος αὐλῆς,  </p>
        <p><a>22.443</a>  θεινέμεναι ξίφεσιν τανυήκεσιν, εἰς ὅ κε πασέων  </p>
        <p><a>22.444</a>  ψυχὰς ἐξαφέλησθε καὶ ἐκλελάθωντ᾽ Ἀφροδίτης,  </p>
        <p><a>22.445</a>  τὴν ἄρ᾽ ὑπὸ μνηστῆρσιν ἔχον μίσγοντό τε λάθρη.  </p>
        <p><a>22.446</a>  ὣς ἔφαθ᾽, αἱ δὲ γυναῖκες ἀολλέες ἦλθον ἅπασαι,  </p>
        <p><a>22.447</a>  αἴν᾽ ὀλοφυρόμεναι, θαλερὸν κατὰ δάκρυ χέουσαι.  </p>
        <p><a>22.448</a>  πρῶτα μὲν οὖν νέκυας φόρεον κατατεθνηῶτας,  </p>
        <p><a>22.449</a>  κὰδ δ᾽ ἄρ᾽ ὑπ᾽ αἰθούσῃ τίθεσαν εὐερκέος αὐλῆς,  </p>
        <p><a>22.450</a>  ἀλλήλοισιν ἐρείδουσαι: σήμαινε δ᾽ Ὀδυσσεὺς  </p>
        <p><a>22.451</a>  αὐτὸς ἐπισπέρχων:  ταὶ δ᾽ ἐκφόρεον καὶ ἀνάγκῃ.  </p>
        <p><a>22.452</a>  αὐτὰρ ἔπειτα θρόνους περικαλλέας ἠδὲ τραπέζας  </p>
        <p><a>22.453</a>  ὕδατι καὶ σπόγγοισι πολυτρήτοισι κάθαιρον.  </p>
        <p><a>22.454</a>  αὐτὰρ Τηλέμαχος καὶ βουκόλος ἠδὲ συβώτῃς  </p>
        <p><a>22.455</a>  λίστροισιν δάπεδον πύκα ποιητοῖο δόμοιο  </p>
        <p><a>22.456</a>  ξῦον: ταὶ δ᾽ ἐφόρεον δμῳαί, τίθεσαν δὲ θύραζε.  </p>
        <p><a>22.457</a>  αὐτὰρ ἐπειδὴ πᾶν μέγαρον διεκοσμήσαντο,  </p>
        <p><a>22.458</a>  δμῳὰς δ᾽ ἐξαγαγόντες ἐϋσταθέος μεγάροιο,  </p>
        <p><a>22.459</a>  μεσσηγύς τε θόλου καὶ ἀμύμονος ἕρκεος αὐλῆς,  </p>
        <p><a>22.460</a>  εἴλεον ἐν στείνει, ὅθεν οὔ πως ἦεν ἀλύξαι.  </p>
        <p><a>22.461</a>  τοῖσι δὲ Τηλέμαχος πεπνυμένος ἦρχ᾽ ἀγορεύειν:  </p>
        <p><a>22.462</a>  μὴ μὲν δὴ καθαρῷ θανάτῳ ἀπὸ θυμὸν ἑλοίμην  </p>
        <p><a>22.463</a>  τάων, αἳ δὴ ἐμῇ κεφαλῇ κατ᾽ ὀνείδεα χεῦαν  </p>
        <p><a>22.464</a>  μητέρι θ᾽ ἡμετέρῃ παρά τε μνηστῆρσιν ἴαυον.  </p>
        <p><a>22.465</a>  ὣς ἄρ᾽ ἔφη, καὶ πεῖσμα νεὸς κυανοπρῴροιο  </p>
        <p><a>22.466</a>  κίονος ἐξάψας μεγάλης περίβαλλε θόλοιο,  </p>
        <p><a>22.467</a>  ὑψόσ᾽ ἐπεντανύσας, μή τις ποσὶν οὖδας ἵκοιτο.  </p>
        <p><a>22.468</a>  ὡς δ᾽ ὅτ᾽ ἂν ἢ κίχλαι τανυσίπτεροι ἠὲ πέλειαι  </p>
        <p><a>22.469</a>  ἕρκει ἐνιπλήξωσι, τό θ᾽ ἑστήκῃ ἐνὶ θάμνῳ,  </p>
        <p><a>22.470</a>  αὖλιν ἐσιέμεναι, στυγερὸς δ᾽ ὑπεδέξατο κοῖτος,  </p>
        <p><a>22.471</a>  ὣς αἵ γ᾽ ἑξείης κεφαλὰς ἔχον, ἀμφὶ δὲ πάσαις  </p>
        <p><a>22.472</a>  δειρῇσι βρόχοι ἦσαν, ὅπως οἴκτιστα θάνοιεν.  </p>
        <p><a>22.473</a>  ἤσπαιρον δὲ πόδεσσι μίνυνθά περ οὔ τι μάλα δήν.  </p>
        <p><a>22.474</a>  ἐκ δὲ Μελάνθιον ἦγον ἀνὰ πρόθυρόν τε καὶ αὐλήν:  </p>
        <p><a>22.475</a>  τοῦ δ᾽ ἀπὸ μὲν ῥῖνάς τε καὶ οὔατα νηλέϊ χαλκῷ  </p>
        <p><a>22.476</a>  τάμνον, μήδεά τ᾽ ἐξέρυσαν, κυσὶν ὠμὰ δάσασθαι,  </p>
        <p><a>22.477</a>  χεῖράς τ᾽ ἠδὲ πόδας κόπτον κεκοτηότι θυμῷ.  </p>
        <p><a>22.478</a>  οἱ μὲν ἔπειτ᾽ ἀπονιψάμενοι χεῖράς τε πόδας τε  </p>
        <p><a>22.479</a>  εἰς Ὀδυσῆα δόμονδε κίον, τετέλεστο δὲ ἔργον:  </p>
        <p><a>22.480</a>  αὐτὰρ ὅ γε προσέειπε φίλην τροφὸν Εὐρύκλειαν:  </p>
        <p><a>22.481</a>  οἶσε θέειον, γρηΰ, κακῶν ἄκος, οἶσε δέ μοι πῦρ,  </p>
        <p><a>22.482</a>  ὄφρα θεειώσω μέγαρον: σὺ δὲ Πηνελόπειαν  </p>
        <p><a>22.483</a>  ἐλθεῖν ἐνθάδ᾽ ἄνωχθι σὺν ἀμφιπόλοισι γυναιξί:  </p>
        <p><a>22.484</a>  πάσας δ᾽ ὄτρυνον δμῳὰς κατὰ δῶμα νέεσθαι.  </p>
        <p><a>22.485</a>  τὸν δ᾽ αὖτε προσέειπε φίλη τροφὸς Εὐρύκλεια:  </p>
        <p><a>22.486</a>  ναὶ δὴ ταῦτά γε, τέκνον ἐμόν, κατὰ μοῖραν ἔειπες.  </p>
        <p><a>22.487</a>  ἀλλ᾽ ἄγε τοι χλαῖνάν τε χιτῶνά τε εἵματ᾽ ἐνείκω,  </p>
        <p><a>22.488</a>  μηδ᾽ οὕτω ῥάκεσιν πεπυκασμένος εὐρέας ὤμους  </p>
        <p><a>22.489</a>  ἕσταθ᾽ ἐνὶ μεγάροισι: νεμεσσητὸν δέ κεν εἴη.  </p>
        <p><a>22.490</a>  τὴν δ᾽ ἀπαμειβόμενος προσέφη πολύμητις Ὀδυσσεύς:  </p>
        <p><a>22.491</a>  πῦρ νῦν μοι πρώτιστον ἐνὶ μεγάροισι γενέσθω.  </p>
        <p><a>22.492</a>  ὣς ἔφατ᾽, οὐδ᾽ ἀπίθησε φίλη τροφὸς Εὐρύκλεια,  </p>
        <p><a>22.493</a>  ἤνεικεν δ᾽ ἄρα πῦρ καὶ θήϊον: αὐτὰρ Ὀδυσσεὺς  </p>
        <p><a>22.494</a>  εὖ διεθείωσεν μέγαρον καὶ δῶμα καὶ αὐλήν.  </p>
        <p><a>22.495</a>  γρηῢς δ᾽ αὖτ᾽ ἀπέβη διὰ δώματα κάλ᾽ Ὀδυσῆος  </p>
        <p><a>22.496</a>  ἀγγελέουσα γυναιξὶ καὶ ὀτρυνέουσα νέεσθαι:  </p>
        <p><a>22.497</a>  αἱ δ᾽ ἴσαν ἐκ μεγάροιο δάος μετὰ χερσὶν ἔχουσαι.  </p>
        <p><a>22.498</a>  αἱ μὲν ἄρ᾽ ἀμφεχέοντο καὶ ἠσπάζοντ᾽ Ὀδυσῆα,  </p>
        <p><a>22.499</a>  καὶ κύνεον ἀγαπαξόμεναι κεφαλήν τε καὶ ὤμους  </p>
        <p><a>22.500</a>  χεῖράς τ᾽ αἰνύμεναι: τὸν δὲ γλυκὺς ἵμερος ᾕρει  </p>
        <p><a>22.501</a>  κλαυθμοῦ καὶ στοναχῆς, γίγνωσκε δ᾽ ἄρα φρεσὶ πάσας.  </p>
    </div>
    <div class="bk">
        <h4 class="latin">ΟΔΥΣΣΕΙΑΣ ψ</h4>
        <p><a>23.1</a>  γρηῢς δ᾽ εἰς ὑπερῷ᾽ ἀνεβήσετο καγχαλόωσα,  </p>
        <p><a>23.2</a>  δεσποίνῃ ἐρέουσα φίλον πόσιν ἔνδον ἐόντα:  </p>
        <p><a>23.3</a>  γούνατα δ᾽ ἐρρώσαντο, πόδες δ᾽ ὑπερικταίνοντο.  </p>
        <p><a>23.4</a>  στῆ δ᾽ ἄρ᾽ ὑπὲρ κεφαλῆς καί μιν πρὸς μῦθον ἔειπεν:  </p>
        <p><a>23.5</a>  ἔγρεο, Πηνελόπεια, φίλον τέκος, ὄφρα ἴδηαι  </p>
        <p><a>23.6</a>  ὀφθαλμοῖσι τεοῖσι τά τ᾽ ἔλδεαι ἤματα πάντα.  </p>
        <p><a>23.7</a>  ἦλθ᾽ Ὀδυσεὺς καὶ οἶκον ἱκάνεται, ὀψέ περ ἐλθών.  </p>
        <p><a>23.8</a>  μνηστῆρας δ᾽ ἔκτεινεν ἀγήνορας, οἵ θ᾽ ἑὸν οἶκον  </p>
        <p><a>23.9</a>  κήδεσκον καὶ κτήματ᾽ ἔδον βιόωντό τε παῖδα.  </p>
        <p><a>23.10</a>  τὴν δ᾽ αὖτε προσέειπε περίφρων Πηνελόπεια:  </p>
        <p><a>23.11</a>  μαῖα φίλη, μάργην σε θεοὶ θέσαν, οἵ τε δύνανται  </p>
        <p><a>23.12</a>  ἄφρονα ποιῆσαι καὶ ἐπίφρονά περ μάλ᾽ ἐόντα,  </p>
        <p><a>23.13</a>  καί τε χαλιφρονέοντα σαοφροσύνης ἐπέβησαν:  </p>
        <p><a>23.14</a>  οἵ σέ περ ἔβλαψαν: πρὶν δὲ φρένας αἰσίμη ἦσθα.  </p>
        <p><a>23.15</a>  τίπτε με λωβεύεις πολυπενθέα θυμὸν ἔχουσαν  </p>
        <p><a>23.16</a>  ταῦτα παρὲξ ἐρέουσα καὶ ἐξ ὕπνου μ᾽ ἀνεγείρεις  </p>
        <p><a>23.17</a>  ἡδέος, ὅς μ᾽ ἐπέδησε φίλα βλέφαρ᾽ ἀμφικαλύψας;  </p>
        <p><a>23.18</a>  οὐ γάρ πω τοιόνδε κατέδραθον, ἐξ οὗ Ὀδυσσεὺς  </p>
        <p><a>23.19</a>  ᾤχετ᾽ ἐποψόμενος Κακοΐλιον οὐκ ὀνομαστήν.  </p>
        <p><a>23.20</a>  ἀλλ᾽ ἄγε νῦν κατάβηθι καὶ ἂψ ἔρχευ μέγαρόνδε.  </p>
        <p><a>23.21</a>  εἰ γάρ τίς μ᾽ ἄλλη γε γυναικῶν, αἵ μοι ἔασι,  </p>
        <p><a>23.22</a>  ταῦτ᾽ ἐλθοῦσ᾽ ἤγγειλε καὶ ἐξ ὕπνου ἀνέγειρεν,  </p>
        <p><a>23.23</a>  τῷ κε τάχα στυγερῶς μιν ἐγὼν ἀπέπεμψα νέεσθαι  </p>
        <p><a>23.24</a>  αὖτις ἔσω μέγαρον: σὲ δὲ τοῦτό γε γῆρας ὀνήσει.  </p>
        <p><a>23.25</a>  τὴν δ᾽ αὖτε προσέειπε φίλη τροφὸς Εὐρύκλεια:  </p>
        <p><a>23.26</a>  οὔ τί σε λωβεύω, τέκνον φίλον, ἀλλ᾽ ἔτυμόν τοι  </p>
        <p><a>23.27</a>  ἦλθ᾽ Ὀδυσεὺς καὶ οἶκον ἱκάνεται, ὡς ἀγορεύω,  </p>
        <p><a>23.28</a>  ὁ ξεῖνος, τὸν πάντες ἀτίμων ἐν μεγάροισι.  </p>
        <p><a>23.29</a>  Τηλέμαχος δ᾽ ἄρα μιν πάλαι ᾔδεεν ἔνδον ἐόντα,  </p>
        <p><a>23.30</a>  ἀλλὰ σαοφροσύνῃσι νοήματα πατρὸς ἔκευθεν,  </p>
        <p><a>23.31</a>  ὄφρ᾽ ἀνδρῶν τίσαιτο βίην ὑπερηνορεόντων.  </p>
        <p><a>23.32</a>  ὣς ἔφαθ᾽, ἡ δ᾽ ἐχάρη καὶ ἀπὸ λέκτροιο θοροῦσα  </p>
        <p><a>23.33</a>  γρηῒ περιπλέχθη, βλεφάρων δ᾽ ἀπὸ δάκρυον ἧκεν:  </p>
        <p><a>23.34</a>  καί μιν φωνήσασ᾽ ἔπεα πτερόεντα προσηύδα:  </p>
        <p><a>23.35</a>  εἰ δ᾽ ἄγε δή μοι, μαῖα φίλη, νημερτὲς ἐνίσπες,  </p>
        <p><a>23.36</a>  εἰ ἐτεὸν δὴ οἶκον ἱκάνεται, ὡς ἀγορεύεις,  </p>
        <p><a>23.37</a>  ὅππως δὴ μνηστῆρσιν ἀναιδέσι χεῖρας ἐφῆκε  </p>
        <p><a>23.38</a>  μοῦνος ἐών, οἱ δ᾽ αἰὲν ἀολλέες ἔνδον ἔμιμνον.  </p>
        <p><a>23.39</a>  τὴν δ᾽ αὖτε προσέειπε φίλη τροφὸς Εὐρύκλεια:  </p>
        <p><a>23.40</a>  οὐκ ἴδον, οὐ πυθόμην, ἀλλὰ στόνον οἶον ἄκουσα  </p>
        <p><a>23.41</a>  κτεινομένων: ἡμεῖς δὲ μυχῷ θαλάμων εὐπήκτων  </p>
        <p><a>23.42</a>  ἥμεθ᾽ ἀτυζόμεναι, σανίδες δ᾽ ἔχον εὖ ἀραρυῖαι,  </p>
        <p><a>23.43</a>  πρίν γ᾽ ὅτε δή με σὸς υἱὸς ἀπὸ μεγάροιο κάλεσσε  </p>
        <p><a>23.44</a>  Τηλέμαχος: τὸν γάρ ῥα πατὴρ προέηκε καλέσσαι.  </p>
        <p><a>23.45</a>  εὗρον ἔπειτ᾽ Ὀδυσῆα μετὰ κταμένοισι νέκυσσιν  </p>
        <p><a>23.46</a>  ἑσταόθ᾽: οἱ δέ μιν ἀμφί, κραταίπεδον οὖδας ἔχοντες,  </p>
        <p><a>23.47</a>  κείατ᾽ ἐπ᾽ ἀλλήλοισιν: ἰδοῦσά κε θυμὸν ἰάνθης  </p>
        <p><a>23.48</a>  αἵματι καὶ λύθρῳ πεπαλαγμένον ὥς τε λέοντα.  </p>
        <p><a>23.49</a>  νῦν δ᾽ οἱ μὲν δὴ πάντες ἐπ᾽ αὐλείῃσι θύρῃσιν  </p>
        <p><a>23.50</a>  ἀθρόοι, αὐτὰρ ὁ δῶμα θεειοῦται περικαλλές,  </p>
        <p><a>23.51</a>  πῦρ μέγα κηάμενος: σὲ δέ με προέηκε καλέσσαι.  </p>
        <p><a>23.52</a>  ἀλλ᾽ ἕπευ, ὄφρα σφῶϊν ἐϋφροσύνης ἐπιβῆτον  </p>
        <p><a>23.53</a>  ἀμφοτέρω φίλον ἦτορ, ἐπεὶ κακὰ πολλὰ πέποσθε.  </p>
        <p><a>23.54</a>  νῦν δ᾽ ἤδη τόδε μακρὸν ἐέλδωρ ἐκτετέλεσται:  </p>
        <p><a>23.55</a>  ἦλθε μὲν αὐτὸς ζωὸς ἐφέστιος, εὗρε δὲ καὶ σὲ  </p>
        <p><a>23.56</a>  καὶ παῖδ᾽ ἐν μεγάροισι: κακῶς δ᾽ οἵ πέρ μιν ἔρεζον  </p>
        <p><a>23.57</a>  μνηστῆρες, τοὺς πάντας ἐτίσατο ᾧ ἐνὶ οἴκῳ.  </p>
        <p><a>23.58</a>  τὴν δ᾽ αὖτε προσέειπε περίφρων Πηνελόπεια:  </p>
        <p><a>23.59</a>  μαῖα φίλη, μή πω μέγ᾽ ἐπεύχεο καγχαλόωσα.  </p>
        <p><a>23.60</a>  οἶσθα γὰρ ὥς κ᾽ ἀσπαστὸς ἐνὶ μεγάροισι φανείη  </p>
        <p><a>23.61</a>  πᾶσι, μάλιστα δ᾽ ἐμοί τε καὶ υἱέϊ, τὸν τεκόμεσθα:  </p>
        <p><a>23.62</a>  ἀλλ᾽ οὐκ ἔσθ᾽ ὅδε μῦθος ἐτήτυμος, ὡς ἀγορεύεις,  </p>
        <p><a>23.63</a>  ἀλλά τις ἀθανάτων κτεῖνε μνηστῆρας ἀγαυούς,  </p>
        <p><a>23.64</a>  ὕβριν ἀγασσάμενος θυμαλγέα καὶ κακὰ ἔργα.  </p>
        <p><a>23.65</a>  οὔ τινα γὰρ τίεσκον ἐπιχθονίων ἀνθρώπων,  </p>
        <p><a>23.66</a>  οὐ κακὸν οὐδὲ μὲν ἐσθλόν, ὅτις σφέας εἰσαφίκοιτο:  </p>
        <p><a>23.67</a>  τῷ δι᾽ ἀτασθαλίας ἔπαθον κακόν: αὐτὰρ Ὀδυσσεὺς  </p>
        <p><a>23.68</a>  ὤλεσε τηλοῦ νόστον Ἀχαιΐδος, ὤλετο δ᾽ αὐτός.  </p>
        <p><a>23.69</a>  τὴν δ᾽ ἠμείβετ᾽ ἔπειτα φίλη τροφὸς Εὐρύκλεια:  </p>
        <p><a>23.70</a>  τέκνον ἐμόν, ποῖόν σε ἔπος φύγεν ἕρκος ὀδόντων,  </p>
        <p><a>23.71</a>  ἣ πόσιν ἔνδον ἐόντα παρ᾽ ἐσχάρῃ οὔ ποτ᾽ ἔφησθα  </p>
        <p><a>23.72</a>  οἴκαδ᾽ ἐλεύσεσθαι: θυμὸς δέ τοι αἰὲν ἄπιστος.  </p>
        <p><a>23.73</a>  ἀλλ᾽ ἄγε τοι καὶ σῆμα ἀριφραδὲς ἄλλο τι εἴπω,  </p>
        <p><a>23.74</a>  οὐλήν, τήν ποτέ μιν σῦς ἤλασε λευκῷ ὀδόντι.  </p>
        <p><a>23.75</a>  τὴν ἀπονίζουσα φρασάμην, ἔθελον δὲ σοὶ αὐτῇ  </p>
        <p><a>23.76</a>  εἰπέμεν: ἀλλά με κεῖνος ἑλὼν ἐπὶ μάστακα χερσὶν  </p>
        <p><a>23.77</a>  οὐκ ἔα εἰπέμεναι πολυϊδρείῃσι νόοιο.  </p>
        <p><a>23.78</a>  ἀλλ᾽ ἕπευ: αὐτὰρ ἐγὼν ἐμέθεν περιδώσομαι αὐτῆς,  </p>
        <p><a>23.79</a>  αἴ κέν σ᾽ ἐξαπάφω, κτεῖναί μ᾽ οἰκτίστῳ ὀλέθρῳ.  </p>
        <p><a>23.80</a>  τὴν δ᾽ ἠμείβετ᾽ ἔπειτα περίφρων Πηνελόπεια:  </p>
        <p><a>23.81</a>  μαῖα φίλη, χαλεπόν σε θεῶν αἰειγενετάων  </p>
        <p><a>23.82</a>  δήνεα εἴρυσθαι, μὰλα περ πολύϊδριν ἐοῦσαν.  </p>
        <p><a>23.83</a>  ἀλλ᾽ ἔμπης ἴομεν μετὰ παῖδ᾽ ἐμόν, ὄφρα ἴδωμαι  </p>
        <p><a>23.84</a>  ἄνδρας μνηστῆρας τεθνηότας, ἠδ᾽ ὃς ἔπεφνεν.  </p>
        <p><a>23.85</a>  ὣς φαμένη κατέβαιν᾽ ὑπερώϊα: πολλὰ δέ οἱ κῆρ  </p>
        <p><a>23.86</a>  ὥρμαιν᾽, ἢ ἀπάνευθε φίλον πόσιν ἐξερεείνοι,  </p>
        <p><a>23.87</a>  ἦ παρστᾶσα κύσειε κάρη καὶ χεῖρε λαβοῦσα.  </p>
        <p><a>23.88</a>  ἡ δ᾽ ἐπεὶ εἰσῆλθεν καὶ ὑπέρβη λάϊνον οὐδόν,  </p>
        <p><a>23.89</a>  ἕζετ᾽ ἔπειτ᾽ Ὀδυσῆος ἐναντίη, ἐν πυρὸς αὐγῇ,  </p>
        <p><a>23.90</a>  τοίχου τοῦ ἑτέρου: ὁ δ᾽ ἄρα πρὸς κίονα μακρὴν  </p>
        <p><a>23.91</a>  ἧστο κάτω ὁρόων, ποτιδέγμενος εἴ τί μιν εἴποι  </p>
        <p><a>23.92</a>  ἰφθίμη παράκοιτις, ἐπεὶ ἴδεν ὀφθαλμοῖσιν.  </p>
        <p><a>23.93</a>  ἡ δ᾽ ἄνεω δὴν ἧστο, τάφος δέ οἱ ἦτορ ἵκανεν:  </p>
        <p><a>23.94</a>  ὄψει δ᾽ ἄλλοτε μέν μιν ἐνωπαδίως ἐσίδεσκεν,  </p>
        <p><a>23.95</a>  ἄλλοτε δ᾽ ἀγνώσασκε κακὰ χροῒ εἵματ᾽ ἔχοντα.  </p>
        <p><a>23.96</a>  Τηλέμαχος δ᾽ ἐνένιπεν ἔπος τ᾽ ἔφατ᾽ ἔκ τ᾽ ὀνόμαξε:  </p>
        <p><a>23.97</a>  μῆτερ ἐμή, δύσμητερ, ἀπηνέα θυμὸν ἔχουσα,  </p>
        <p><a>23.98</a>  τίφθ᾽ οὕτω πατρὸς νοσφίζεαι, οὐδὲ παρ᾽ αὐτὸν  </p>
        <p><a>23.99</a>  ἑζομένη μύθοισιν ἀνείρεαι οὐδὲ μεταλλᾷς;  </p>
        <p><a>23.100</a>  οὐ μέν κ᾽ ἄλλη γ᾽ ὧδε γυνὴ τετληότι θυμῷ  </p>
        <p><a>23.101</a>  ἀνδρὸς ἀφεσταίη, ὅς οἱ κακὰ πολλὰ μογήσας  </p>
        <p><a>23.102</a>  ἔλθοι ἐεικοστῷ ἔτεϊ ἐς πατρίδα γαῖαν:  </p>
        <p><a>23.103</a>  σοὶ δ᾽ αἰεὶ κραδίη στερεωτέρη ἐστὶ λίθοιο.  </p>
        <p><a>23.104</a>  τὸν δ᾽ αὖτε προσέειπε περίφρων Πηνελόπεια:  </p>
        <p><a>23.105</a>  τέκνον ἐμόν, θυμός μοι ἐνὶ στήθεσσι τέθηπεν,  </p>
        <p><a>23.106</a>  οὐδέ τι προσφάσθαι δύναμαι ἔπος οὐδ᾽ ἐρέεσθαι  </p>
        <p><a>23.107</a>  οὐδ᾽ εἰς ὦπα ἰδέσθαι ἐναντίον. εἰ δ᾽ ἐτεὸν δὴ  </p>
        <p><a>23.108</a>  ἔστ᾽ Ὀδυσεὺς καὶ οἶκον ἱκάνεται, ἦ μάλα νῶϊ  </p>
        <p><a>23.109</a>  γνωσόμεθ᾽ ἀλλήλων καὶ λώϊον: ἔστι γὰρ ἡμῖν  </p>
        <p><a>23.110</a>  σήμαθ᾽, ἃ δὴ καὶ νῶϊ κεκρυμμένα ἴδμεν ἀπ᾽ ἄλλων.  </p>
        <p><a>23.111</a>  ὣς φάτο, μείδησεν δὲ πολύτλας δῖος Ὀδυσσεύς,  </p>
        <p><a>23.112</a>  αἶψα δὲ Τηλέμαχον ἔπεα πτερόεντα προσηύδα:  </p>
        <p><a>23.113</a>  Τηλέμαχ᾽, ἦ τοι μητέρ᾽ ἐνὶ μεγάροισιν ἔασον  </p>
        <p><a>23.114</a>  πειράζειν ἐμέθεν: τάχα δὲ φράσεται καὶ ἄρειον.  </p>
        <p><a>23.115</a>  νῦν δ᾽ ὅττι ῥυπόω, κακὰ δὲ χροῒ εἵματα εἷμαι,  </p>
        <p><a>23.116</a>  τοὔνεκ᾽ ἀτιμάζει με καὶ οὔ πω φησὶ τὸν εἶναι.  </p>
        <p><a>23.117</a>  ἡμεῖς δὲ φραζώμεθ᾽ ὅπως ὄχ᾽ ἄριστα γένηται.  </p>
        <p><a>23.118</a>  καὶ γάρ τίς θ᾽ ἕνα φῶτα κατακτείνας ἐνὶ δήμῳ,  </p>
        <p><a>23.119</a>  ᾧ μὴ πολλοὶ ἔωσιν ἀοσσητῆρες ὀπίσσω,  </p>
        <p><a>23.120</a>  φεύγει πηούς τε προλιπὼν καὶ πατρίδα γαῖαν:  </p>
        <p><a>23.121</a>  ἡμεῖς δ᾽ ἕρμα πόληος ἀπέκταμεν, οἳ μέγ᾽ ἄριστοι  </p>
        <p><a>23.122</a>  κούρων εἰν Ἰθάκῃ: τὰ δέ σε φράζεσθαι ἄνωγα.  </p>
        <p><a>23.123</a>  τὸν δ᾽ αὖ Τηλέμαχος πεπνυμένος ἀντίον ηὔδα:  </p>
        <p><a>23.124</a>  αὐτὸς ταῦτά γε λεῦσσε, πάτερ φίλε: σὴν γὰρ ἀρίστην  </p>
        <p><a>23.125</a>  μῆτιν ἐπ᾽ ἀνθρώπους φάσ᾽ ἔμμεναι, οὐδέ κέ τίς τοι  </p>
        <p><a>23.126</a>  ἄλλος ἀνὴρ ἐρίσειε καταθνητῶν ἀνθρώπων.  </p>
        <p><a>23.127</a>  ἡμεῖς δ᾽ ἐμμεμαῶτες ἅμ᾽ ἑψόμεθ᾽, οὐδέ τί φημι  </p>
        <p><a>23.128</a>  ἀλκῆς δευήσεσθαι, ὅση δύναμίς γε πάρεστιν.  </p>
        <p><a>23.129</a>  τὸν δ᾽ ἀπαμειβόμενος προσέφη πολύμητις Ὀδυσσεύς  </p>
        <p><a>23.130</a>  τοιγὰρ ἐγὼν ἐρέω ὥς μοι δοκεῖ εἶναι ἄριστα.  </p>
        <p><a>23.131</a>  πρῶτα μὲν ἂρ λούσασθε καὶ ἀμφιέσασθε χιτῶνας,  </p>
        <p><a>23.132</a>  δμῳὰς δ᾽ ἐν μεγάροισιν ἀνώγετε εἵμαθ᾽ ἑλέσθαι:  </p>
        <p><a>23.133</a>  αὐτὰρ θεῖος ἀοιδὸς ἔχων φόρμιγγα λίγειαν  </p>
        <p><a>23.134</a>  ἡμῖν ἡγείσθω φιλοπαίγμονος ὀρχηθμοῖο,  </p>
        <p><a>23.135</a>  ὥς κέν τις φαίη γάμον ἔμμεναι ἐκτὸς ἀκούων,  </p>
        <p><a>23.136</a>  ἢ ἀν᾽ ὁδὸν στείχων, ἢ οἳ περιναιετάουσι:  </p>
        <p><a>23.137</a>  μὴ πρόσθε κλέος εὐρὺ φόνου κατὰ ἄστυ γένηται  </p>
        <p><a>23.138</a>  ἀνδρῶν μνηστήρων, πρίν γ᾽ ἡμέας ἐλθέμεν ἔξω  </p>
        <p><a>23.139</a>  ἀγρὸν ἐς ἡμέτερον πολυδένδρεον: ἔνθα δ᾽ ἔπειτα  </p>
        <p><a>23.140</a>  φρασσόμεθ᾽ ὅττι κε κέρδος Ὀλύμπιος ἐγγυαλίξῃ.  </p>
        <p><a>23.141</a>  ὣς ἔφαθ᾽, οἱ δ᾽ ἄρα τοῦ μάλα μὲν κλύον ἠδ᾽ ἐπίθοντο  </p>
        <p><a>23.142</a>  πρῶτα μὲν οὖν λούσαντο καὶ ἀμφιέσαντο χιτῶνας,  </p>
        <p><a>23.143</a>  ὅπλισθεν δὲ γυναῖκες: ὁ δ᾽ εἵλετο θεῖος ἀοιδὸς  </p>
        <p><a>23.144</a>  φόρμιγγα γλαφυρήν, ἐν δέ σφισιν ἵμερον ὦρσε  </p>
        <p><a>23.145</a>  μολπῆς τε γλυκερῆς καὶ ἀμύμονος ὀρχηθμοῖο.  </p>
        <p><a>23.146</a>  τοῖσιν δὲ μέγα δῶμα περιστεναχίζετο ποσσὶν  </p>
        <p><a>23.147</a>  ἀνδρῶν παιζόντων καλλιζώνων τε γυναικῶν.  </p>
        <p><a>23.148</a>  ὧδε δέ τις εἴπεσκε δόμων ἔκτοσθεν ἀκούων:  </p>
        <p><a>23.149</a>  ἦ μάλα δή τις ἔγημε πολυμνήστην βασίλειαν:  </p>
        <p><a>23.150</a>  σχετλίη, οὐδ᾽ ἔτλη πόσιος οὗ κουριδίοιο  </p>
        <p><a>23.151</a>  εἴρυσθαι μέγα δῶμα διαμπερές, ἧος ἵκοιτο.  </p>
        <p><a>23.152</a>  ὣς ἄρα τις εἴπεσκε, τὰ δ᾽ οὐκ ἴσαν ὡς ἐτέτυκτο.  </p>
        <p><a>23.153</a>  αὐτὰρ Ὀδυσσῆα μεγαλήτορα ᾧ ἐνὶ οἴκῳ  </p>
        <p><a>23.154</a>  Εὐρυνόμη ταμίη λοῦσεν καὶ χρῖσεν ἐλαίῳ,  </p>
        <p><a>23.155</a>  ἀμφὶ δέ μιν φᾶρος καλὸν βάλεν ἠδὲ χιτῶνα:  </p>
        <p><a>23.156</a>  αὐτὰρ κὰκ κεφαλῆς κάλλος πολὺ χεῦεν Ἀθήνη  </p>
        <p><a>23.157</a>  μείζονά τ᾽ εἰσιδέειν καὶ πάσσονα: κὰδ δὲ κάρητος  </p>
        <p><a>23.158</a>  οὔλας ἧκε κόμας, ὑακινθίνῳ ἄνθει ὁμοίας.  </p>
        <p><a>23.159</a>  ὡς δ᾽ ὅτε τις χρυσὸν περιχεύεται ἀργύρῳ ἀνὴρ  </p>
        <p><a>23.160</a>  ἴδρις, ὃν Ἥφαιστος δέδαεν καὶ Παλλὰς Ἀθήνη  </p>
        <p><a>23.161</a>  τέχνην παντοίην, χαρίεντα δὲ ἔργα τελείει:  </p>
        <p><a>23.162</a>  ὣς μὲν τῷ περίχευε χάριν κεφαλῇ τε καὶ ὤμοις.  </p>
        <p><a>23.163</a>  ἐκ δ᾽ ἀσαμίνθου βῆ δέμας ἀθανάτοισιν ὁμοῖος:  </p>
        <p><a>23.164</a>  ἂψ δ᾽ αὖτις κατ᾽ ἄρ᾽ ἕζετ᾽ ἐπὶ θρόνου ἔνθεν ἀνέστη,  </p>
        <p><a>23.165</a>  ἀντίον ἧς ἀλόχου, καί μιν πρὸς μῦθον ἔειπε:  </p>
        <p><a>23.166</a>  δαιμονίη, περί σοί γε γυναικῶν θηλυτεράων  </p>
        <p><a>23.167</a>  κῆρ ἀτέραμνον ἔθηκαν Ὀλύμπια δώματ᾽ ἔχοντες:  </p>
        <p><a>23.168</a>  οὐ μέν κ᾽ ἄλλη γ᾽ ὧδε γυνὴ τετληότι θυμῷ  </p>
        <p><a>23.169</a>  ἀνδρὸς ἀφεσταίη, ὅς οἱ κακὰ πολλὰ μογήσας  </p>
        <p><a>23.170</a>  ἔλθοι ἐεικοστῷ ἔτεϊ ἐς πατρίδα γαῖαν.  </p>
        <p><a>23.171</a>  ἀλλ᾽ ἄγε μοι, μαῖα, στόρεσον λέχος, ὄφρα καὶ αὐτὸς  </p>
        <p><a>23.172</a>  λέξομαι: ἦ γὰρ τῇ γε σιδήρεον ἐν φρεσὶ ἦτορ.  </p>
        <p><a>23.173</a>  τὸν δ᾽ αὖτε προσέειπε περίφρων Πηνελόπεια:  </p>
        <p><a>23.174</a>  δαιμόνι᾽, οὔτ᾽ ἄρ τι μεγαλίζομαι οὔτ᾽ ἀθερίζω  </p>
        <p><a>23.175</a>  οὔτε λίην ἄγαμαι, μάλα δ᾽ εὖ οἶδ᾽ οἷος ἔησθα  </p>
        <p><a>23.176</a>  ἐξ Ἰθάκης ἐπὶ νηὸς ἰὼν δολιχηρέτμοιο.  </p>
        <p><a>23.177</a>  ἀλλ᾽ ἄγε οἱ στόρεσον πυκινὸν λέχος, Εὐρύκλεια,  </p>
        <p><a>23.178</a>  ἐκτὸς ἐϋσταθέος θαλάμου, τόν ῥ᾽ αὐτὸς ἐποίει:  </p>
        <p><a>23.179</a>  ἔνθα οἱ ἐκθεῖσαι πυκινὸν λέχος ἐμβάλετ᾽ εὐνήν,  </p>
        <p><a>23.180</a>  κώεα καὶ χλαίνας καὶ ῥήγεα σιγαλόεντα.  </p>
        <p><a>23.181</a>  ὣς ἄρ᾽ ἔφη πόσιος πειρωμένη: αὐτὰρ Ὀδυσσεὺς  </p>
        <p><a>23.182</a>  ὀχθήσας ἄλοχον προσεφώνεε κεδνὰ ἰδυῖαν:  </p>
        <p><a>23.183</a>  ὦ γύναι, ἦ μάλα τοῦτο ἔπος θυμαλγὲς ἔειπες:  </p>
        <p><a>23.184</a>  τίς δέ μοι ἄλλοσε θῆκε λέχος; χαλεπὸν δέ κεν εἴη  </p>
        <p><a>23.185</a>  καὶ μάλ᾽ ἐπισταμένῳ, ὅτε μὴ θεὸς αὐτὸς ἐπελθὼν  </p>
        <p><a>23.186</a>  ῥηϊδίως ἐθέλων θείη ἄλλῃ ἐνὶ χώρῃ.  </p>
        <p><a>23.187</a>  ἀνδρῶν δ᾽ οὔ κέν τις ζωὸς βροτός, οὐδὲ μάλ᾽ ἡβῶν,  </p>
        <p><a>23.188</a>  ῥεῖα μετοχλίσσειεν, ἐπεὶ μέγα σῆμα τέτυκται  </p>
        <p><a>23.189</a>  ἐν λέχει ἀσκητῷ: τὸ δ᾽ ἐγὼ κάμον οὐδέ τις ἄλλος.  </p>
        <p><a>23.190</a>  θάμνος ἔφυ τανύφυλλος ἐλαίης ἕρκεος ἐντός,  </p>
        <p><a>23.191</a>  ἀκμηνὸς θαλέθων: πάχετος δ᾽ ἦν ἠΰτε κίων.  </p>
        <p><a>23.192</a>  τῷ δ᾽ ἐγὼ ἀμφιβαλὼν θάλαμον δέμον, ὄφρ᾽ ἐτέλεσσα,  </p>
        <p><a>23.193</a>  πυκνῇσιν λιθάδεσσι, καὶ εὖ καθύπερθεν ἔρεψα,  </p>
        <p><a>23.194</a>  κολλητὰς δ᾽ ἐπέθηκα θύρας, πυκινῶς ἀραρυίας.  </p>
        <p><a>23.195</a>  καὶ τότ᾽ ἔπειτ᾽ ἀπέκοψα κόμην τανυφύλλου ἐλαίης,  </p>
        <p><a>23.196</a>  κορμὸν δ᾽ ἐκ ῥίζης προταμὼν ἀμφέξεσα χαλκῷ  </p>
        <p><a>23.197</a>  εὖ καὶ ἐπισταμένως, καὶ ἐπὶ στάθμην ἴθυνα,  </p>
        <p><a>23.198</a>  ἑρμῖν᾽ ἀσκήσας, τέτρηνα δὲ πάντα τερέτρῳ.  </p>
        <p><a>23.199</a>  ἐκ δὲ τοῦ ἀρχόμενος λέχος ἔξεον, ὄφρ᾽ ἐτέλεσσα,  </p>
        <p><a>23.200</a>  δαιδάλλων χρυσῷ τε καὶ ἀργύρῳ ἠδ᾽ ἐλέφαντι:  </p>
        <p><a>23.201</a>  ἐκ δ᾽ ἐτάνυσσα ἱμάντα βοὸς φοίνικι φαεινόν.  </p>
        <p><a>23.202</a>  οὕτω τοι τόδε σῆμα πιφαύσκομαι: οὐδέ τι οἶδα,  </p>
        <p><a>23.203</a>  ἤ μοι ἔτ᾽ ἔμπεδόν ἐστι, γύναι, λέχος, ἦέ τις ἤδη  </p>
        <p><a>23.204</a>  ἀνδρῶν ἄλλοσε θῆκε, ταμὼν ὕπο πυθμέν᾽ ἐλαίης.  </p>
        <p><a>23.205</a>  ὣς φάτο, τῆς δ᾽ αὐτοῦ λύτο γούνατα καὶ φίλον ἦτορ,  </p>
        <p><a>23.206</a>  σήματ᾽ ἀναγνούσῃ τά οἱ ἔμπεδα πέφραδ᾽ Ὀδυσσεύς:  </p>
        <p><a>23.207</a>  δακρύσασα δ᾽ ἔπειτ᾽ ἰθὺς δράμεν, ἀμφὶ δὲ χεῖρας  </p>
        <p><a>23.208</a>  δειρῇ βάλλ᾽ Ὀδυσῆϊ, κάρη δ᾽ ἔκυσ᾽ ἠδὲ προσηύδα:  </p>
        <p><a>23.209</a>  μή μοι, Ὀδυσσεῦ, σκύζευ, ἐπεὶ τά περ ἄλλα μάλιστα  </p>
        <p><a>23.210</a>  ἀνθρώπων πέπνυσο: θεοὶ δ᾽ ὤπαζον ὀϊζύν,  </p>
        <p><a>23.211</a>  οἳ νῶϊν ἀγάσαντο παρ᾽ ἀλλήλοισι μένοντε  </p>
        <p><a>23.212</a>  ἥβης ταρπῆναι καὶ γήραος οὐδὸν ἱκέσθαι.  </p>
        <p><a>23.213</a>  αὐτὰρ μὴ νῦν μοι τόδε χώεο μηδὲ νεμέσσα,  </p>
        <p><a>23.214</a>  οὕνεκά σ᾽ οὐ τὸ πρῶτον, ἐπεὶ ἴδον, ὧδ᾽ ἀγάπησα.  </p>
        <p><a>23.215</a>  αἰεὶ γάρ μοι θυμὸς ἐνὶ στήθεσσι φίλοισιν  </p>
        <p><a>23.216</a>  ἐρρίγει μή τίς με βροτῶν ἀπάφοιτο ἔπεσσιν  </p>
        <p><a>23.217</a>  ἐλθών: πολλοὶ γὰρ κακὰ κέρδεα βουλεύουσιν.  </p>
        <p><a>23.218</a>  οὐδέ κεν Ἀργείη Ἑλένη, Διὸς ἐκγεγαυῖα,  </p>
        <p><a>23.219</a>  ἀνδρὶ παρ᾽ ἀλλοδαπῷ ἐμίγη φιλότητι καὶ εὐνῇ,  </p>
        <p><a>23.220</a>  εἰ ᾔδη ὅ μιν αὖτις ἀρήϊοι υἷες Ἀχαιῶν  </p>
        <p><a>23.221</a>  ἀξέμεναι οἶκόνδε φίλην ἐς πατρίδ᾽ ἔμελλον.  </p>
        <p><a>23.222</a>  τὴν δ᾽ ἦ τοι ῥέξαι θεὸς ὤρορεν ἔργον ἀεικές:  </p>
        <p><a>23.223</a>  τὴν δ᾽ ἄτην οὐ πρόσθεν ἑῷ ἐγκάτθετο θυμῷ  </p>
        <p><a>23.224</a>  λυγρήν, ἐξ ἧς πρῶτα καὶ ἡμέας ἵκετο πένθος.  </p>
        <p><a>23.225</a>  νῦν δ᾽, ἐπεὶ ἤδη σήματ᾽ ἀριφραδέα κατέλεξας  </p>
        <p><a>23.226</a>  εὐνῆς ἡμετέρης, ἣν οὐ βροτὸς ἄλλος ὀπώπει,  </p>
        <p><a>23.227</a>  ἀλλ᾽ οἶοι σύ τ᾽ ἐγώ τε καὶ ἀμφίπολος μία μούνη,  </p>
        <p><a>23.228</a>  Ἀκτορίς, ἥν μοι δῶκε πατὴρ ἔτι δεῦρο κιούσῃ,  </p>
        <p><a>23.229</a>  ἣ νῶϊν εἴρυτο θύρας πυκινοῦ θαλάμοιο,  </p>
        <p><a>23.230</a>  πείθεις δή μευ θυμόν, ἀπηνέα περ μάλ᾽ ἐόντα.  </p>
        <p><a>23.231</a>  ὣς φάτο, τῷ δ᾽ ἔτι μᾶλλον ὑφ᾽ ἵμερον ὦρσε γόοιο:  </p>
        <p><a>23.232</a>  κλαῖε δ᾽ ἔχων ἄλοχον θυμαρέα, κεδνὰ ἰδυῖαν.  </p>
        <p><a>23.233</a>  ὡς δ᾽ ὅτ᾽ ἂν ἀσπάσιος γῆ νηχομένοισι φανήῃ,  </p>
        <p><a>23.234</a>  ὧν τε Ποσειδάων εὐεργέα νῆ᾽ ἐνὶ πόντῳ  </p>
        <p><a>23.235</a>  ῥαίσῃ, ἐπειγομένην ἀνέμῳ καὶ κύματι πηγῷ:  </p>
        <p><a>23.236</a>  παῦροι δ᾽ ἐξέφυγον πολιῆς ἁλὸς ἤπειρόνδε  </p>
        <p><a>23.237</a>  νηχόμενοι, πολλὴ δὲ περὶ χροῒ τέτροφεν ἅλμη,  </p>
        <p><a>23.238</a>  ἀσπάσιοι δ᾽ ἐπέβαν γαίης, κακότητα φυγόντες:  </p>
        <p><a>23.239</a>  ὣς ἄρα τῇ ἀσπαστὸς ἔην πόσις εἰσοροώσῃ,  </p>
        <p><a>23.240</a>  δειρῆς δ᾽ οὔ πω πάμπαν ἀφίετο πήχεε λευκώ.  </p>
        <p><a>23.241</a>  καί νύ κ᾽ ὀδυρομένοισι φάνη ῥοδοδάκτυλος Ἠώς,  </p>
        <p><a>23.242</a>  εἰ μὴ ἄρ᾽ ἄλλ᾽ ἐνόησε θεὰ γλαυκῶπις Ἀθήνη.  </p>
        <p><a>23.243</a>  νύκτα μὲν ἐν περάτῃ δολιχὴν σχέθεν, Ἠῶ δ᾽ αὖτε  </p>
        <p><a>23.244</a>  ῥύσατ᾽ ἐπ᾽ Ὠκεανῷ χρυσόθρονον, οὐδ᾽ ἔα ἵππους  </p>
        <p><a>23.245</a>  ζεύγνυσθ᾽ ὠκύποδας, φάος ἀνθρώποισι φέροντας,  </p>
        <p><a>23.246</a>  Λάμπον καὶ Φαέθονθ᾽, οἵ τ᾽ Ἠῶ πῶλοι ἄγουσι.  </p>
        <p><a>23.247</a>  καὶ τότ᾽ ἄρ᾽ ἣν ἄλοχον προσέφη πολύμητις Ὀδυσσεύς  </p>
        <p><a>23.248</a>  ὦ γύναι, οὐ γάρ πω πάντων ἐπὶ πείρατ᾽ ἀέθλων  </p>
        <p><a>23.249</a>  ἤλθομεν, ἀλλ᾽ ἔτ᾽ ὄπισθεν ἀμέτρητος πόνος ἔσται,  </p>
        <p><a>23.250</a>  πολλὸς καὶ χαλεπός, τὸν ἐμὲ χρὴ πάντα τελέσσαι.  </p>
        <p><a>23.251</a>  ὣς γάρ μοι ψυχὴ μαντεύσατο Τειρεσίαο  </p>
        <p><a>23.252</a>  ἤματι τῷ ὅτε δὴ κατέβην δόμον Ἄϊδος εἴσω,  </p>
        <p><a>23.253</a>  νόστον ἑταίροισιν διζήμενος ἠδ᾽ ἐμοὶ αὐτῷ.  </p>
        <p><a>23.254</a>  ἀλλ᾽ ἔρχευ, λέκτρονδ᾽ ἴομεν, γύναι, ὄφρα καὶ ἤδη  </p>
        <p><a>23.255</a>  ὕπνῳ ὕπο γλυκερῷ ταρπώμεθα κοιμηθέντε.  </p>
        <p><a>23.256</a>  τὸν δ᾽ αὖτε προσέειπε περίφρων Πηνελόπεια:  </p>
        <p><a>23.257</a>  εὐνὴ μὲν δή σοί γε τότ᾽ ἔσσεται ὁππότε θυμῷ  </p>
        <p><a>23.258</a>  σῷ ἐθέλῃς, ἐπεὶ ἄρ σε θεοὶ ποίησαν ἱκέσθαι  </p>
        <p><a>23.259</a>  οἶκον ἐϋκτίμενον καὶ σὴν ἐς πατρίδα γαῖαν:  </p>
        <p><a>23.260</a>  ἀλλ᾽ ἐπεὶ ἐφράσθης καί τοι θεὸς ἔμβαλε θυμῷ,  </p>
        <p><a>23.261</a>  εἴπ᾽ ἄγε μοι τὸν ἄεθλον, ἐπεὶ καὶ ὄπισθεν, ὀΐω,  </p>
        <p><a>23.262</a>  πεύσομαι, αὐτίκα δ᾽ ἐστὶ δαήμεναι οὔ τι χέρειον.  </p>
        <p><a>23.263</a>  τὴν δ᾽ ἀπαμειβόμενος προσέφη πολύμητις Ὀδυσσεύς:  </p>
        <p><a>23.264</a>  δαιμονίη, τί τ᾽ ἄρ᾽ αὖ με μάλ᾽ ὀτρύνουσα κελεύεις  </p>
        <p><a>23.265</a>  εἰπέμεν;  αὐτὰρ ἐγὼ μυθήσομαι οὐδ᾽ ἐπικεύσω.  </p>
        <p><a>23.266</a>  οὐ μέν τοι θυμὸς κεχαρήσεται: οὐδὲ γὰρ αὐτὸς  </p>
        <p><a>23.267</a>  χαίρω, ἐπεὶ μάλα πολλὰ βροτῶν ἐπὶ ἄστε᾽ ἄνωγεν  </p>
        <p><a>23.268</a>  ἐλθεῖν, ἐν χείρεσσιν ἔχοντ᾽ εὐῆρες ἐρετμόν,  </p>
        <p><a>23.269</a>  εἰς ὅ κε τοὺς ἀφίκωμαι οἳ οὐκ ἴσασι θάλασσαν  </p>
        <p><a>23.270</a>  ἀνέρες, οὐδέ θ᾽ ἅλεσσι μεμιγμένον εἶδαρ ἔδουσιν:  </p>
        <p><a>23.271</a>  οὐδ᾽ ἄρα τοί γ᾽ ἴσασι νέας φοινικοπαρῄους,  </p>
        <p><a>23.272</a>  οὐδ᾽ εὐήρε᾽ ἐρετμά, τά τε πτερὰ νηυσὶ πέλονται.  </p>
        <p><a>23.273</a>  σῆμα δέ μοι τόδ᾽ ἔειπεν ἀριφραδές, οὐδέ σε κεύσω:  </p>
        <p><a>23.274</a>  ὁππότε κεν δή μοι ξυμβλήμενος ἄλλος ὁδίτης  </p>
        <p><a>23.275</a>  φήῃ ἀθηρηλοιγὸν ἔχειν ἀνὰ φαιδίμῳ ὤμῳ,  </p>
        <p><a>23.276</a>  καὶ τότε μ᾽ ἐν γαίῃ πήξαντ᾽ ἐκέλευεν ἐρετμόν,  </p>
        <p><a>23.277</a>  ἔρξανθ᾽ ἱερὰ καλὰ Ποσειδάωνι ἄνακτι,  </p>
        <p><a>23.278</a>  ἀρνειὸν ταῦρόν τε συῶν τ᾽ ἐπιβήτορα κάπρον,  </p>
        <p><a>23.279</a>  οἴκαδ᾽ ἀποστείχειν, ἔρδειν θ᾽ ἱερὰς ἑκατόμβας  </p>
        <p><a>23.280</a>  ἀθανάτοισι θεοῖσι, τοὶ οὐρανὸν εὐρὺν ἔχουσι,  </p>
        <p><a>23.281</a>  πᾶσι μάλ᾽ ἑξείης: θάνατος δέ μοι ἐξ ἁλὸς αὐτῷ  </p>
        <p><a>23.282</a>  ἀβληχρὸς μάλα τοῖος ἐλεύσεται, ὅς κέ με πέφνῃ  </p>
        <p><a>23.283</a>  γήρας ὕπο λιπαρῷ ἀρημένον: ἀμφὶ δὲ λαοὶ  </p>
        <p><a>23.284</a>  ὄλβιοι ἔσσονται: τὰ δέ μοι φάτο πάντα τελεῖσθαι.  </p>
        <p><a>23.285</a>  τὸν δ᾽ αὖτε προσέειπε περίφρων Πηνελόπεια:  </p>
        <p><a>23.286</a>  εἰ μὲν δὴ γῆράς γε θεοὶ τελέουσιν ἄρειον,  </p>
        <p><a>23.287</a>  ἐλπωρή τοι ἔπειτα κακῶν ὑπάλυξιν ἔσεσθαι.  </p>
        <p><a>23.288</a>  ὣς οἱ μὲν τοιαῦτα πρὸς ἀλλήλους ἀγόρευον:  </p>
        <p><a>23.289</a>  τόφρα δ᾽ ἄρ᾽ Εὐρυνόμη τε ἰδὲ τροφὸς ἔντυον εὐνὴν  </p>
        <p><a>23.290</a>  ἐσθῆτος μαλακῆς, δαΐδων ὕπο λαμπομενάων.  </p>
        <p><a>23.291</a>  αὐτὰρ ἐπεὶ στόρεσαν πυκινὸν λέχος ἐγκονέουσαι,  </p>
        <p><a>23.292</a>  γρηῢς μὲν κείουσα πάλιν οἶκόνδε βεβήκει,  </p>
        <p><a>23.293</a>  τοῖσιν δ᾽ Εὐρυνόμη θαλαμηπόλος ἡγεμόνευεν  </p>
        <p><a>23.294</a>  ἐρχομένοισι λέχοσδε, δάος μετὰ χερσὶν ἔχουσα:  </p>
        <p><a>23.295</a>  ἐς θάλαμον δ᾽ ἀγαγοῦσα πάλιν κίεν.  οἱ μὲν ἔπειτα  </p>
        <p><a>23.296</a>  ἀσπάσιοι λέκτροιο παλαιοῦ θεσμὸν ἵκοντο:  </p>
        <p><a>23.297</a>  αὐτὰρ Τηλέμαχος καὶ βουκόλος ἠδὲ συβώτης  </p>
        <p><a>23.298</a>  παῦσαν ἄρ᾽ ὀρχηθμοῖο πόδας, παῦσαν δὲ γυναῖκας,  </p>
        <p><a>23.299</a>  αὐτοὶ δ᾽ εὐνάζοντο κατὰ μέγαρα σκιόεντα.  </p>
        <p><a>23.300</a>  τὼ δ᾽ ἐπεὶ οὖν φιλότητος ἐταρπήτην ἐρατεινῆς,  </p>
        <p><a>23.301</a>  τερπέσθην μύθοισι, πρὸς ἀλλήλους ἐνέποντε,  </p>
        <p><a>23.302</a>  ἡ μὲν ὅσ᾽ ἐν μεγάροισιν ἀνέσχετο δῖα γυναικῶν,  </p>
        <p><a>23.303</a>  ἀνδρῶν μνηστήρων ἐσορῶσ᾽ ἀΐδηλον ὅμιλον,  </p>
        <p><a>23.304</a>  οἳ ἕθεν εἵνεκα πολλά, βόας καὶ ἴφια μῆλα,  </p>
        <p><a>23.305</a>  ἔσφαζον, πολλὸς δὲ πίθων ἠφύσσετο οἶνος:  </p>
        <p><a>23.306</a>  αὐτὰρ ὁ διογενὴς Ὀδυσεὺς ὅσα κήδε᾽ ἔθηκεν  </p>
        <p><a>23.307</a>  ἀνθρώποις ὅσα τ᾽ αὐτὸς ὀϊζύσας ἐμόγησε,  </p>
        <p><a>23.308</a>  πάντ᾽ ἔλεγ᾽: ἡ δ᾽ ἄρ᾽ ἐτέρπετ᾽ ἀκούουσ᾽, οὐδέ οἱ ὕπνος  </p>
        <p><a>23.309</a>  πῖπτεν ἐπὶ βλεφάροισι πάρος καταλέξαι ἅπαντα.  </p>
        <p><a>23.310</a>  ἤρξατο δ᾽ ὡς πρῶτον Κίκονας δάμασ᾽, αὐτὰρ ἔπειτα  </p>
        <p><a>23.311</a>  ἦλθ᾽ ἐς Λωτοφάγων ἀνδρῶν πίειραν ἄρουραν:  </p>
        <p><a>23.312</a>  ἠδ᾽ ὅσα Κύκλωψ ἔρξε, καὶ ὡς ἀπετίσατο ποινὴν  </p>
        <p><a>23.313</a>  ἰφθίμων ἑτάρων, οὓς ἤσθιεν οὐδ᾽ ἐλέαιρεν:  </p>
        <p><a>23.314</a>  ἠδ᾽ ὡς Αἴολον ἵκεθ᾽, ὅ μιν πρόφρων ὑπέδεκτο  </p>
        <p><a>23.315</a>  καὶ πέμπ᾽, οὐδέ πω αἶσα φίλην ἐς πατρίδ᾽ ἱκέσθαι  </p>
        <p><a>23.316</a>  ἤην, ἀλλά μιν αὖτις ἀναρπάξασα θύελλα  </p>
        <p><a>23.317</a>  πόντον ἐπ᾽ ἰχθυόεντα φέρεν βαρέα στενάχοντα:  </p>
        <p><a>23.318</a>  ἠδ᾽ ὡς Τηλέπυλον Λαιστρυγονίην ἀφίκανεν,  </p>
        <p><a>23.319</a>  οἳ νῆάς τ᾽ ὄλεσαν καὶ ἐϋκνήμιδας ἑταίρους  </p>
        <p><a>23.320</a>  πάντας: Ὀδυσσεὺς δ᾽ οἶος ὑπέκφυγε νηῒ μελαίνῃ:  </p>
        <p><a>23.321</a>  καὶ Κίρκης κατέλεξε δόλον πολυμηχανίην τε,  </p>
        <p><a>23.322</a>  ἠδ᾽ ὡς εἰς Ἀΐδεω δόμον ἤλυθεν εὐρώεντα,  </p>
        <p><a>23.323</a>  ψυχῇ χρησόμενος Θηβαίου Τειρεσίαο,  </p>
        <p><a>23.324</a>  νηῒ πολυκλήϊδι, καὶ εἴσιδε πάντας ἑταίρους  </p>
        <p><a>23.325</a>  μητέρα θ᾽, ἥ μιν ἔτικτε καὶ ἔτρεφε τυτθὸν ἐόντα:  </p>
        <p><a>23.326</a>  ἠδ᾽ ὡς Σειρήνων ἁδινάων φθόγγον ἄκουσεν,  </p>
        <p><a>23.327</a>  ὥς θ᾽ ἵκετο Πλαγκτὰς πέτρας δεινήν τε Χάρυβδιν  </p>
        <p><a>23.328</a>  Σκύλλην θ᾽, ἣν οὔ πώ ποτ᾽ ἀκήριοι ἄνδρες ἄλυξαν:  </p>
        <p><a>23.329</a>  ἠδ᾽ ὡς Ἠελίοιο βόας κατέπεφνον ἑταῖροι:  </p>
        <p><a>23.330</a>  ἠδ᾽ ὡς νῆα θοὴν ἔβαλε ψολόεντι κεραυνῷ  </p>
        <p><a>23.331</a>  Ζεὺς ὑψιβρεμέτης, ἀπὸ δ᾽ ἔφθιθεν ἐσθλοὶ ἑταῖροι  </p>
        <p><a>23.332</a>  πάντες ὁμῶς, αὐτὸς δὲ κακὰς ὑπὸ κῆρας ἄλυξεν:  </p>
        <p><a>23.333</a>  ὥς θ᾽ ἵκετ᾽ Ὠγυγίην νῆσον νύμφην τε Καλυψώ,  </p>
        <p><a>23.334</a>  ἣ δή μιν κατέρυκε, λιλαιομένη πόσιν εἶναι,  </p>
        <p><a>23.335</a>  ἐν σπέσσι γλαφυροῖσι, καὶ ἔτρεφεν ἠδὲ ἔφασκε  </p>
        <p><a>23.336</a>  θήσειν ἀθάνατον καὶ ἀγήραον ἤματα πάντα:  </p>
        <p><a>23.337</a>  ἀλλὰ τοῦ οὔ ποτε θυμὸν ἐνὶ στήθεσσιν ἔπειθεν:  </p>
        <p><a>23.338</a>  ἠδ᾽ ὡς ἐς Φαίηκας ἀφίκετο πολλὰ μογήσας,  </p>
        <p><a>23.339</a>  οἳ δή μιν περὶ κῆρι θεὸν ὣς τιμήσαντο  </p>
        <p><a>23.340</a>  καὶ πέμψαν σὺν νηῒ φίλην ἐς πατρίδα γαῖαν,  </p>
        <p><a>23.341</a>  χαλκόν τε χρυσόν τε ἅλις ἐσθῆτά τε δόντες.  </p>
        <p><a>23.342</a>  τοῦτ᾽ ἄρα δεύτατον εἶπεν ἔπος, ὅτε οἱ γλυκὺς ὕπνος  </p>
        <p><a>23.343</a>  λυσιμελὴς ἐπόρουσε, λύων μελεδήματα θυμοῦ.  </p>
        <p><a>23.344</a>  ἡ δ᾽ αὖτ᾽ ἄλλ᾽ ἐνόησε θεὰ γλαυκῶπις Ἀθήνη:  </p>
        <p><a>23.345</a>  ὁππότε δή ῥ᾽ Ὀδυσῆα ἐέλπετο ὃν κατὰ θυμὸν  </p>
        <p><a>23.346</a>  εὐνῆς ἧς ἀλόχου ταρπήμεναι ἠδὲ καὶ ὕπνου,  </p>
        <p><a>23.347</a>  αὐτίκ᾽ ἀπ᾽ Ὠκεανοῦ χρυσόθρονον ἠριγένειαν  </p>
        <p><a>23.348</a>  ὦρσεν, ἵν᾽ ἀνθρώποισι φόως φέροι: ὦρτο δ᾽ Ὀδυσσεὺς  </p>
        <p><a>23.349</a>  εὐνῆς ἐκ μαλακῆς, ἀλόχῳ δ᾽ ἐπὶ μῦθον ἔτελλεν:  </p>
        <p><a>23.350</a>  ὦ γύναι, ἤδη μὲν πολέων κεκορήμεθ᾽ ἀέθλων  </p>
        <p><a>23.351</a>  ἀμφοτέρω, σὺ μὲν ἐνθάδ᾽ ἐμὸν πολυκηδέα νόστον  </p>
        <p><a>23.352</a>  κλαίουσ᾽. αὐτὰρ ἐμὲ Ζεὺς ἄλγεσι καὶ θεοὶ ἄλλοι  </p>
        <p><a>23.353</a>  ἱέμενον πεδάασκον ἐμῆς ἀπὸ πατρίδος αἴης:  </p>
        <p><a>23.354</a>  νῦν δ᾽ ἐπεὶ ἀμφοτέρω πολυήρατον ἱκόμεθ᾽ εὐνήν,  </p>
        <p><a>23.355</a>  κτήματα μὲν τά μοι ἔστι, κομιζέμεν ἐν μεγάροισι,  </p>
        <p><a>23.356</a>  μῆλα δ᾽ ἅ μοι μνηστῆρες ὑπερφίαλοι κατέκειραν,  </p>
        <p><a>23.357</a>  πολλὰ μὲν αὐτὸς ἐγὼ ληΐσσομαι, ἄλλα δ᾽ Ἀχαιοὶ  </p>
        <p><a>23.358</a>  δώσουσ᾽, εἰς ὅ κε πάντας ἐνιπλήσωσιν ἐπαύλους.  </p>
        <p><a>23.359</a>  ἀλλ᾽ ἦ τοι μὲν ἐγὼ πολυδένδρεον ἀγρὸν ἔπειμι,  </p>
        <p><a>23.360</a>  ὀψόμενος πατέρ᾽ ἐσθλόν, ὅ μοι πυκινῶς ἀκάχηται:  </p>
        <p><a>23.361</a>  σοὶ δέ, γύναι, τάδ᾽ ἐπιτέλλω, πινυτῇ περ ἐούσῃ:  </p>
        <p><a>23.362</a>  αὐτίκα γὰρ φάτις εἶσιν ἅμ᾽ ἠελίῳ ἀνιόντι  </p>
        <p><a>23.363</a>  ἀνδρῶν μνηστήρων, οὓς ἔκτανον ἐν μεγάροισιν:  </p>
        <p><a>23.364</a>  εἰς ὑπερῷ᾽ ἀναβᾶσα σὺν ἀμφιπόλοισι γυναιξὶν  </p>
        <p><a>23.365</a>  ἧσθαι, μηδέ τινα προτιόσσεο μηδ᾽ ἐρέεινε.  </p>
        <p><a>23.366</a>  ἦ ῥα καὶ ἀμφ᾽ ὤμοισιν ἐδύσετο τεύχεα καλά,  </p>
        <p><a>23.367</a>  ὦρσε δὲ Τηλέμαχον καὶ βουκόλον ἠδὲ συβώτην,  </p>
        <p><a>23.368</a>  πάντας δ᾽ ἔντε᾽ ἄνωγεν ἀρήϊα χερσὶν ἑλέσθαι.  </p>
        <p><a>23.369</a>  οἱ δέ οἱ οὐκ ἀπίθησαν, ἐθωρήσσοντο δὲ χαλκῷ,  </p>
        <p><a>23.370</a>  ὤϊξαν δὲ θύρας, ἐκ δ᾽ ἤϊον: ἦρχε δ᾽ Ὀδυσσεύς.  </p>
        <p><a>23.371</a>  ἤδη μὲν φάος ἦεν ἐπὶ χθόνα, τοὺς δ᾽ ἄρ᾽ Ἀθήνη  </p>
        <p><a>23.372</a>  νυκτὶ κατακρύψασα θοῶς ἐξῆγε πόληος.  </p>
    </div>
    <div class="bk">
        <h4 class="latin">ΟΔΥΣΣΕΙΑΣ ω</h4>
        <p><a>24.1</a>  Ἑρμῆς δὲ ψυχὰς Κυλλήνιος ἐξεκαλεῖτο  </p>
        <p><a>24.2</a>  ἀνδρῶν μνηστήρων: ἔχε δὲ ῥάβδον μετὰ χερσὶν  </p>
        <p><a>24.3</a>  καλὴν χρυσείην, τῇ τ᾽ ἀνδρῶν ὄμματα θέλγει  </p>
        <p><a>24.4</a>  ὧν ἐθέλει, τοὺς δ᾽ αὖτε καὶ ὑπνώοντας ἐγείρει:  </p>
        <p><a>24.5</a>  τῇ ῥ᾽ ἄγε κινήσας, ταὶ δὲ τρίζουσαι ἕποντο.  </p>
        <p><a>24.6</a>  ὡς δ᾽ ὅτε νυκτερίδες μυχῷ ἄντρου θεσπεσίοιο  </p>
        <p><a>24.7</a>  τρίζουσαι ποτέονται, ἐπεί κέ τις ἀποπέσῃσιν  </p>
        <p><a>24.8</a>  ὁρμαθοῦ ἐκ πέτρης, ἀνά τ᾽ ἀλλήλῃσιν ἔχονται,  </p>
        <p><a>24.9</a>  ὣς αἱ τετριγυῖαι ἅμ᾽ ἤϊσαν: ἦρχε δ᾽ ἄρα σφιν  </p>
        <p><a>24.10</a>  Ἑρμείας ἀκάκητα κατ᾽ εὐρώεντα κέλευθα.  </p>
        <p><a>24.11</a>  πὰρ δ᾽ ἴσαν Ὠκεανοῦ τε ῥοὰς καὶ Λευκάδα πέτρην,  </p>
        <p><a>24.12</a>  ἠδὲ παρ᾽ Ἠελίοιο πύλας καὶ δῆμον ὀνείρων  </p>
        <p><a>24.13</a>  ἤϊσαν: αἶψα δ᾽ ἵκοντο κατ᾽ ἀσφοδελὸν λειμῶνα,  </p>
        <p><a>24.14</a>  ἔνθα τε ναίουσι ψυχαί, εἴδωλα καμόντων.  </p>
        <p><a>24.15</a>  εὗρον δὲ ψυχὴν Πηληϊάδεω Ἀχιλῆος  </p>
        <p><a>24.16</a>  καὶ Πατροκλῆος καὶ ἀμύμονος Ἀντιλόχοιο  </p>
        <p><a>24.17</a>  Αἴαντός θ᾽, ὃς ἄριστος ἔην εἶδός τε δέμας τε  </p>
        <p><a>24.18</a>  τῶν ἄλλων Δαναῶν μετ᾽ ἀμύμονα Πηλεΐδαο  </p>
        <p><a>24.19</a>  ὣς οἱ μὲν περὶ κεῖνον ὁμίλεον: ἀγχίμολον δὲ  </p>
        <p><a>24.20</a>  ἤλυθ᾽ ἔπι ψυχὴ Ἀγαμέμνονος Ἀτρεΐδαο  </p>
        <p><a>24.21</a>  ἀχνυμένη: περὶ δ᾽ ἄλλαι ἀγηγέραθ᾽, ὅσσαι ἅμ᾽ αὐτῷ  </p>
        <p><a>24.22</a>  οἴκῳ ἐν Αἰγίσθοιο θάνον καὶ πότμον ἐπέσπον.  </p>
        <p><a>24.23</a>  τὸν προτέρη ψυχὴ προσεφώνεε Πηλεΐωνος:  </p>
        <p><a>24.24</a>  Ἀτρεΐδη, περὶ μέν σ᾽ ἔφαμεν Διὶ τερπικεραύνῳ  </p>
        <p><a>24.25</a>  ἀνδρῶν ἡρώων φίλον ἔμμεναι ἤματα πάντα,  </p>
        <p><a>24.26</a>  οὕνεκα πολλοῖσίν τε καὶ ἰφθίμοισιν ἄνασσες  </p>
        <p><a>24.27</a>  δήμῳ ἔνι Τρώων, ὅθι πάσχομεν ἄλγε᾽ Ἀχαιοί.  </p>
        <p><a>24.28</a>  ἦ τ᾽ ἄρα καὶ σοὶ πρῶϊ παραστήσεσθαι ἔμελλεν  </p>
        <p><a>24.29</a>  μοῖρ᾽ ὀλοή, τὴν οὔ τις ἀλεύεται ὅς κε γένηται.  </p>
        <p><a>24.30</a>  ὡς ὄφελες τιμῆς ἀπονήμενος, ἧς περ ἄνασσες,  </p>
        <p><a>24.31</a>  δήμῳ ἔνι Τρώων θάνατον καὶ πότμον ἐπισπεῖν:  </p>
        <p><a>24.32</a>  τῷ κέν τοι τύμβον μὲν ἐποίησαν Παναχαιοί,  </p>
        <p><a>24.33</a>  ἠδέ κε καὶ σῷ παιδὶ μέγα κλέος ἤρα᾽ ὀπίσσω:  </p>
        <p><a>24.34</a>  νῦν δ᾽ ἄρα σ᾽ οἰκτίστῳ θανάτῳ εἵμαρτο ἁλῶναι.  </p>
        <p><a>24.35</a>  τὸν δ᾽ αὖτε ψυχὴ προσεφώνεεν Ἀτρείδαο:  </p>
        <p><a>24.36</a>  ὄλβιε Πηλέος υἱέ, θεοῖς ἐπιείκελ᾽ Ἀχιλλεῦ,  </p>
        <p><a>24.37</a>  ὃς θάνες ἐν Τροίῃ ἑκὰς Ἄργεος: ἀμφὶ δέ σ᾽ ἄλλοι  </p>
        <p><a>24.38</a>  κτείνοντο Τρώων καὶ Ἀχαιῶν υἷες ἄριστοι,  </p>
        <p><a>24.39</a>  μαρνάμενοι περὶ σεῖο: σὺ δ᾽ ἐν στροφάλιγγι κονίης  </p>
        <p><a>24.40</a>  κεῖσο μέγας μεγαλωστί, λελασμένος ἱπποσυνάων.  </p>
        <p><a>24.41</a>  ἡμεῖς δὲ πρόπαν ἦμαρ ἐμαρνάμεθ᾽: οὐδέ κε πάμπαν  </p>
        <p><a>24.42</a>  παυσάμεθα πτολέμου, εἰ μὴ Ζεὺς λαίλαπι παῦσεν.  </p>
        <p><a>24.43</a>  αὐτὰρ ἐπεί σ᾽ ἐπὶ νῆας ἐνείκαμεν ἐκ πολέμοιο,  </p>
        <p><a>24.44</a>  κάτθεμεν ἐν λεχέεσσι, καθήραντες χρόα καλὸν  </p>
        <p><a>24.45</a>  ὕδατί τε λιαρῷ καὶ ἀλείφατι: πολλὰ δέ σ᾽ ἀμφὶ  </p>
        <p><a>24.46</a>  δάκρυα θερμὰ χέον Δαναοὶ κείροντό τε χαίτας.  </p>
        <p><a>24.47</a>  μήτηρ δ᾽ ἐξ ἁλὸς ἦλθε σὺν ἀθανάτῃς ἁλίῃσιν  </p>
        <p><a>24.48</a>  ἀγγελίης ἀΐουσα: βοὴ δ᾽ ἐπὶ πόντον ὀρώρει  </p>
        <p><a>24.49</a>  θεσπεσίη, ὑπὸ δὲ τρόμος ἔλλαβε πάντας Ἀχαιούς:  </p>
        <p><a>24.50</a>  καί νύ κ᾽ ἀναΐξαντες ἔβαν κοίλας ἐπὶ νῆας,  </p>
        <p><a>24.51</a>  εἰ μὴ ἀνὴρ κατέρυκε παλαιά τε πολλά τε εἰδώς,  </p>
        <p><a>24.52</a>  Νέστωρ, οὗ καὶ πρόσθεν ἀρίστη φαίνετο βουλή:  </p>
        <p><a>24.53</a>  ὅ σφιν ἐϋφρονέων ἀγορήσατο καὶ μετέειπεν:  </p>
        <p><a>24.54</a>  ἴσχεσθ᾽, Ἀργεῖοι, μὴ φεύγετε, κοῦροι Ἀχαιῶν:  </p>
        <p><a>24.55</a>  μήτηρ ἐξ ἁλὸς ἥδε σὺν ἀθανάτῃς ἁλίῃσιν  </p>
        <p><a>24.56</a>  ἔρχεται, οὗ παιδὸς τεθνηότος ἀντιόωσα.  </p>
        <p><a>24.57</a>  ὣς ἔφαθ᾽, οἱ δ᾽ ἔσχοντο φόβου μεγάθυμοι Ἀχαιοί:  </p>
        <p><a>24.58</a>  ἀμφὶ δέ σ᾽ ἔστησαν κοῦραι ἁλίοιο γέροντος  </p>
        <p><a>24.59</a>  οἴκτρ᾽ ὀλοφυρόμεναι, περὶ δ᾽ ἄμβροτα εἵματα ἕσσαν.  </p>
        <p><a>24.60</a>  Μοῦσαι δ᾽ ἐννέα πᾶσαι ἀμειβόμεναι ὀπὶ καλῇ  </p>
        <p><a>24.61</a>  θρήνεον: ἔνθα κεν οὔ τιν᾽ ἀδάκρυτόν γ᾽ ἐνόησας  </p>
        <p><a>24.62</a>  Ἀργείων: τοῖον γὰρ ὑπώρορε Μοῦσα λίγεια.  </p>
        <p><a>24.63</a>  ἑπτὰ δὲ καὶ δέκα μέν σε ὁμῶς νύκτας τε καὶ ἦμαρ  </p>
        <p><a>24.64</a>  κλαίομεν ἀθάνατοί τε θεοὶ θνητοί τ᾽ ἄνθρωποι:  </p>
        <p><a>24.65</a>  ὀκτωκαιδεκάτῃ δ᾽ ἔδομεν πυρί, πολλὰ δέ σ᾽ ἀμφὶ  </p>
        <p><a>24.66</a>  μῆλα κατεκτάνομεν μάλα πίονα καὶ ἕλικας βοῦς.  </p>
        <p><a>24.67</a>  καίεο δ᾽ ἔν τ᾽ ἐσθῆτι θεῶν καὶ ἀλείφατι πολλῷ  </p>
        <p><a>24.68</a>  καὶ μέλιτι γλυκερῷ: πολλοὶ δ᾽ ἥρωες Ἀχαιοὶ  </p>
        <p><a>24.69</a>  τεύχεσιν ἐρρώσαντο πυρὴν πέρι καιομένοιο,  </p>
        <p><a>24.70</a>  πεζοί θ᾽ ἱππῆές τε: πολὺς δ᾽ ὀρυμαγδὸς ὀρώρει  </p>
        <p><a>24.71</a>  αὐτὰρ ἐπεὶ δή σε φλὸξ ἤνυσεν Ἡφαίστοιο,  </p>
        <p><a>24.72</a>  ἠῶθεν δή τοι λέγομεν λεύκ᾽ ὀστέ᾽, Ἀχιλλεῦ,  </p>
        <p><a>24.73</a>  οἴνῳ ἐν ἀκρήτῳ καὶ ἀλείφατι: δῶκε δὲ μήτηρ  </p>
        <p><a>24.74</a>  χρύσεον ἀμφιφορῆα: Διωνύσοιο δὲ δῶρον  </p>
        <p><a>24.75</a>  φάσκ᾽ ἔμεναι, ἔργον δὲ περικλυτοῦ Ἡφαίστοιο.  </p>
        <p><a>24.76</a>  ἐν τῷ τοι κεῖται λεύκ᾽ ὀστέα, φαίδιμ᾽ Ἀχιλλεῦ,  </p>
        <p><a>24.77</a>  μίγδα δὲ Πατρόκλοιο Μενοιτιάδαο θανόντος,  </p>
        <p><a>24.78</a>  χωρὶς δ᾽ Ἀντιλόχοιο, τὸν ἔξοχα τῖες ἁπάντων  </p>
        <p><a>24.79</a>  τῶν ἄλλων ἑτάρων, μετὰ Πάτροκλόν γε θανόντα.  </p>
        <p><a>24.80</a>  ἀμφ᾽ αὐτοῖσι δ᾽ ἔπειτα μέγαν καὶ ἀμύμονα τύμβον  </p>
        <p><a>24.81</a>  χεύαμεν Ἀργείων ἱερὸς στρατὸς αἰχμητάων  </p>
        <p><a>24.82</a>  ἀκτῇ ἔπι προὐχούσῃ, ἐπὶ πλατεῖ Ἑλλησπόντῳ,  </p>
        <p><a>24.83</a>  ὥς κεν τηλεφανὴς ἐκ ποντόφιν ἀνδράσιν εἴη  </p>
        <p><a>24.84</a>  τοῖς οἳ νῦν γεγάασι καὶ οἳ μετόπισθεν ἔσονται.  </p>
        <p><a>24.85</a>  μήτηρ δ᾽ αἰτήσασα θεοὺς περικαλλέ᾽ ἄεθλα  </p>
        <p><a>24.86</a>  θῆκε μέσῳ ἐν ἀγῶνι ἀριστήεσσιν Ἀχαιῶν.  </p>
        <p><a>24.87</a>  ἤδη μὲν πολέων τάφῳ ἀνδρῶν ἀντεβόλησας  </p>
        <p><a>24.88</a>  ἡρώων, ὅτε κέν ποτ᾽ ἀποφθιμένου βασιλῆος  </p>
        <p><a>24.89</a>  ζώννυνταί τε νέοι καὶ ἐπεντύνονται ἄεθλα:  </p>
        <p><a>24.90</a>  ἀλλά κε κεῖνα μάλιστα ἰδὼν θηήσαο θυμῷ,  </p>
        <p><a>24.91</a>  οἷ᾽ ἐπὶ σοὶ κατέθηκε θεὰ περικαλλέ᾽ ἄεθλα,  </p>
        <p><a>24.92</a>  ἀργυρόπεζα Θέτις: μάλα γὰρ φίλος ἦσθα θεοῖσιν.  </p>
        <p><a>24.93</a>  ὣς σὺ μὲν οὐδὲ θανὼν ὄνομ᾽ ὤλεσας, ἀλλά τοι αἰεὶ  </p>
        <p><a>24.94</a>  πάντας ἐπ᾽ ἀνθρώπους κλέος ἔσσεται ἐσθλόν, Ἀχιλλεῦ,  </p>
        <p><a>24.95</a>  αὐτὰρ ἐμοὶ τί τόδ᾽ ἦδος, ἐπεὶ πόλεμον τολύπευσα;  </p>
        <p><a>24.96</a>  ἐν νόστῳ γάρ μοι Ζεὺς μήσατο λυγρὸν ὄλεθρον  </p>
        <p><a>24.97</a>  Αἰγίσθου ὑπὸ χερσὶ καὶ οὐλομένης ἀλόχοιο.  </p>
        <p><a>24.98</a>  ὣς οἱ μὲν τοιαῦτα πρὸς ἀλλήλους ἀγόρευον,  </p>
        <p><a>24.99</a>  ἀγχίμολον δέ σφ᾽ ἦλθε διάκτορος ἀργεϊφόντης,  </p>
        <p><a>24.100</a>  ψυχὰς μνηστήρων κατάγων Ὀδυσῆϊ δαμέντων,  </p>
        <p><a>24.101</a>  τὼ δ᾽ ἄρα θαμβήσαντ᾽ ἰθὺς κίον, ὡς ἐσιδέσθην.  </p>
        <p><a>24.102</a>  ἔγνω δὲ ψυχὴ Ἀγαμέμνονος Ἀτρεΐδαο  </p>
        <p><a>24.103</a>  παῖδα φίλον Μελανῆος, ἀγακλυτὸν Ἀμφιμέδοντα:  </p>
        <p><a>24.104</a>  ξεῖνος γάρ οἱ ἔην Ἰθάκῃ ἔνι οἰκία ναίων.  </p>
        <p><a>24.105</a>  τὸν προτέρη ψυχὴ προσεφώνεεν Ἀτρεΐδαο:  </p>
        <p><a>24.106</a>  Ἀμφίμεδον, τί παθόντες ἐρεμνὴν γαῖαν ἔδυτε  </p>
        <p><a>24.107</a>  πάντες κεκριμένοι καὶ ὁμήλικες; οὐδέ κεν ἄλλως  </p>
        <p><a>24.108</a>  κρινάμενος λέξαιτο κατὰ πτόλιν ἄνδρας ἀρίστους.  </p>
        <p><a>24.109</a>  ἦ ὔμμ᾽ ἐν νήεσσι Ποσειδάων ἐδάμασσεν,  </p>
        <p><a>24.110</a>  ὄρσας ἀργαλέους ἀνέμους καὶ κύματα μακρά;  </p>
        <p><a>24.111</a>  ἦ που ἀνάρσιοι ἄνδρες ἐδηλήσαντ᾽ ἐπὶ χέρσου  </p>
        <p><a>24.112</a>  βοῦς περιταμνομένους ἠδ᾽ οἰῶν πώεα καλά,  </p>
        <p><a>24.113</a>  ἠὲ περὶ πτόλιος μαχεούμενοι ἠδὲ γυναικῶν;  </p>
        <p><a>24.114</a>  εἰπέ μοι εἰρομένῳ: ξεῖνος δέ τοι εὔχομαι εἶναι.  </p>
        <p><a>24.115</a>  ἦ οὐ μέμνῃ ὅτε κεῖσε κατήλυθον ὑμέτερον δῶ,  </p>
        <p><a>24.116</a>  ὀτρυνέων Ὀδυσῆα σὺν ἀντιθέῳ Μενελάῳ  </p>
        <p><a>24.117</a>  Ἴλιον εἰς ἅμ᾽ ἕπεσθαι ἐϋσσέλμων ἐπὶ νηῶν;  </p>
        <p><a>24.118</a>  μηνὶ δ᾽ ἄρ᾽ οὔλῳ πάντα περήσαμεν εὐρέα πόντον,  </p>
        <p><a>24.119</a>  σπουδῇ παρπεπιθόντες Ὀδυσσῆα πτολίπορθον.  </p>
        <p><a>24.120</a>  τὸν δ᾽ αὖτε ψυχὴ προσεφώνεεν Ἀμφιμέδοντος:  </p>
        <p><a>24.121</a>  Ἀτρεΐδη κύδιστε, ἄναξ ἀνδρῶν Ἀγάμεμνον,  </p>
        <p><a>24.122</a>  μέμνημαι τάδε πάντα, διοτρεφές, ὡς ἀγορεύεις:  </p>
        <p><a>24.123</a>  σοὶ δ᾽ ἐγὼ εὖ μάλα πάντα καὶ ἀτρεκέως καταλέξω,  </p>
        <p><a>24.124</a>  ἡμετέρου θανάτοιο κακὸν τέλος, οἷον ἐτύχθη.  </p>
        <p><a>24.125</a>  μνώμεθ᾽ Ὀδυσσῆος δὴν οἰχομένοιο δάμαρτα:  </p>
        <p><a>24.126</a>  ἡ δ᾽ οὔτ᾽ ἠρνεῖτο στυγερὸν γάμον οὔτ᾽ ἐτελεύτα,  </p>
        <p><a>24.127</a>  ἡμῖν φραζομένη θάνατον καὶ κῆρα μέλαιναν,  </p>
        <p><a>24.128</a>  ἀλλὰ δόλον τόνδ᾽ ἄλλον ἐνὶ φρεσὶ μερμήριξε:  </p>
        <p><a>24.129</a>  στησαμένη μέγαν ἱστὸν ἐνὶ μεγάροισιν ὕφαινε,  </p>
        <p><a>24.130</a>  λεπτὸν καὶ περίμετρον: ἄφαρ δ᾽ ἡμῖν μετέειπε:  </p>
        <p><a>24.131</a>  κοῦροι ἐμοὶ μνηστῆρες, ἐπεὶ θάνε δῖος Ὀδυσσεύς,  </p>
        <p><a>24.132</a>  μίμνετ᾽ ἐπειγόμενοι τὸν ἐμὸν γάμον, εἰς ὅ κε φᾶρος  </p>
        <p><a>24.133</a>  ἐκτελέσω, μή μοι μεταμώνια νήματ᾽ ὄληται,  </p>
        <p><a>24.134</a>  Λαέρτῃ ἥρωϊ ταφήϊον, εἰς ὅτε κέν μιν  </p>
        <p><a>24.135</a>  μοῖρ᾽ ὀλοὴ καθέλῃσι τανηλεγέος θανάτοιο,  </p>
        <p><a>24.136</a>  μή τίς μοι κατὰ δῆμον Ἀχαιϊάδων νεμεσήσῃ,  </p>
        <p><a>24.137</a>  αἴ κεν ἄτερ σπείρου κεῖται πολλὰ κτεατίσσας.  </p>
        <p><a>24.138</a>  ὣς ἔφαθ᾽, ἡμῖν δ᾽ αὖτ᾽ ἐπεπείθετο θυμὸς ἀγήνωρ.  </p>
        <p><a>24.139</a>  ἔνθα καὶ ἠματίη μὲν ὑφαίνεσκεν μέγαν ἱστόν,  </p>
        <p><a>24.140</a>  νύκτας δ᾽ ἀλλύεσκεν, ἐπεὶ δαΐδας παραθεῖτο.  </p>
        <p><a>24.141</a>  ὣς τρίετες μὲν ἔληθε δόλῳ καὶ ἔπειθεν Ἀχαιούς:  </p>
        <p><a>24.142</a>  ἀλλ᾽ ὅτε τέτρατον ἦλθεν ἔτος καὶ ἐπήλυθον ὧραι,  </p>
        <p><a>24.143</a>  μηνῶν φθινόντων, περὶ δ᾽ ἤματα πόλλ᾽ ἐτελέσθη,  </p>
        <p><a>24.144</a>  καὶ τότε δή τις ἔειπε γυναικῶν, ἣ σάφα ᾔδη,  </p>
        <p><a>24.145</a>  καὶ τήν γ᾽ ἀλλύουσαν ἐφεύρομεν ἀγλαὸν ἱστόν.  </p>
        <p><a>24.146</a>  ὣς τὸ μὲν ἐξετέλεσσε καὶ οὐκ ἐθέλουσ᾽, ὑπ᾽ ἀνάγκης.  </p>
        <p><a>24.147</a>  εὖθ᾽ ἡ φᾶρος ἔδειξεν, ὑφήνασα μέγαν ἱστόν,  </p>
        <p><a>24.148</a>  πλύνασ᾽, ἠελίῳ ἐναλίγκιον ἠὲ σελήνῃ,  </p>
        <p><a>24.149</a>  καὶ τότε δή ῥ᾽ Ὀδυσῆα κακός ποθεν ἤγαγε δαίμων  </p>
        <p><a>24.150</a>  ἀγροῦ ἐπ᾽ ἐσχατιήν, ὅθι δώματα ναῖε συβώτης.  </p>
        <p><a>24.151</a>  ἔνθ᾽ ἦλθεν φίλος υἱὸς Ὀδυσσῆος θείοιο,  </p>
        <p><a>24.152</a>  ἐκ Πύλου ἠμαθόεντος ἰὼν σὺν νηῒ μελαίνῃ:  </p>
        <p><a>24.153</a>  τὼ δὲ μνηστῆρσιν θάνατον κακὸν ἀρτύναντε  </p>
        <p><a>24.154</a>  ἵκοντο προτὶ ἄστυ περικλυτόν, ἦ τοι Ὀδυσσεὺς  </p>
        <p><a>24.155</a>  ὕστερος, αὐτὰρ Τηλέμαχος πρόσθ᾽ ἡγεμόνευε.  </p>
        <p><a>24.156</a>  τὸν δὲ συβώτης ἦγε κακὰ χροῒ εἵματ᾽ ἔχοντα,  </p>
        <p><a>24.157</a>  πτωχῷ λευγαλέῳ ἐναλίγκιον ἠδὲ γέροντι  </p>
        <p><a>24.158</a>  σκηπτόμενον: τὰ δὲ λυγρὰ περὶ χροῒ εἵματα ἕστο:  </p>
        <p><a>24.159</a>  οὐδέ τις ἡμείων δύνατο γνῶναι τὸν ἐόντα  </p>
        <p><a>24.160</a>  ἐξαπίνης προφανέντ᾽, οὐδ᾽ οἳ προγενέστεροι ἦσαν,  </p>
        <p><a>24.161</a>  ἀλλ᾽ ἔπεσίν τε κακοῖσιν ἐνίσσομεν ἠδὲ βολῇσιν.  </p>
        <p><a>24.162</a>  αὐτὰρ ὁ τῆος ἐτόλμα ἐνὶ μεγάροισιν ἑοῖσι  </p>
        <p><a>24.163</a>  βαλλόμενος καὶ ἐνισσόμενος τετληότι θυμῷ:  </p>
        <p><a>24.164</a>  ἀλλ᾽ ὅτε δή μιν ἔγειρε Διὸς νοός αἰγιόχοιο,  </p>
        <p><a>24.165</a>  σὺν μὲν Τηλεμάχῳ περικαλλέα τεύχε᾽ ἀείρας  </p>
        <p><a>24.166</a>  ἐς θάλαμον κατέθηκε καὶ ἐκλήϊσεν ὀχῆας,  </p>
        <p><a>24.167</a>  αὐτὰρ ὁ ἣν ἄλοχον πολυκερδείῃσιν ἄνωγε  </p>
        <p><a>24.168</a>  τόξον μνηστήρεσσι θέμεν πολιόν τε σίδηρον,  </p>
        <p><a>24.169</a>  ἡμῖν αἰνομόροισιν ἀέθλια καὶ φόνου ἀρχήν.  </p>
        <p><a>24.170</a>  οὐδέ τις ἡμείων δύνατο κρατεροῖο βιοῖο  </p>
        <p><a>24.171</a>  νευρὴν ἐντανύσαι, πολλὸν δ᾽ ἐπιδευέες ἦμεν.  </p>
        <p><a>24.172</a>  ἀλλ᾽ ὅτε χεῖρας ἵκανεν Ὀδυσσῆος μέγα τόξον,  </p>
        <p><a>24.173</a>  ἔνθ᾽ ἡμεῖς μὲν πάντες ὁμοκλέομεν ἐπέεσσι  </p>
        <p><a>24.174</a>  τόξον μὴ δόμεναι, μηδ᾽ εἰ μάλα πολλ᾽ ἀγορεύοι:  </p>
        <p><a>24.175</a>  Τηλέμαχος δέ μιν οἶος ἐποτρύνων ἐκέλευσεν.  </p>
        <p><a>24.176</a>  αὐτὰρ ὁ δέξατο χειρὶ πολύτλας δῖος Ὀδυσσεύς,  </p>
        <p><a>24.177</a>  ῥηϊδίως δ᾽ ἐτάνυσσε βιόν, διὰ δ᾽ ἧκε σιδήρου,  </p>
        <p><a>24.178</a>  στῆ δ᾽ ἄρ᾽ ἐπ᾽ οὐδὸν ἰών, ταχέας δ᾽ ἐκχεύατ᾽ ὀϊστοὺς  </p>
        <p><a>24.179</a>  δεινὸν παπταίνων, βάλε δ᾽ Ἀντίνοον βασιλῆα.  </p>
        <p><a>24.180</a>  αὐτὰρ ἔπειτ᾽ ἄλλοις ἐφίει βέλεα στονόεντα,  </p>
        <p><a>24.181</a>  ἄντα τιτυσκόμενος: τοὶ δ᾽ ἀγχιστῖνοι ἔπιπτον.  </p>
        <p><a>24.182</a>  γνωτὸν δ᾽ ἦν ὅ ῥά τίς σφι θεῶν ἐπιτάρροθος ἦεν:  </p>
        <p><a>24.183</a>  αὐτίκα γὰρ κατὰ δώματ᾽ ἐπισπόμενοι μένεϊ σφῷ  </p>
        <p><a>24.184</a>  κτεῖνον ἐπιστροφάδην, τῶν δὲ στόνος ὤρνυτ᾽ ἀεικὴς  </p>
        <p><a>24.185</a>  κράτων τυπτομένων, δάπεδον δ᾽ ἅπαν αἵματι θῦεν.  </p>
        <p><a>24.186</a>  ὣς ἡμεῖς, Ἀγάμεμνον, ἀπωλόμεθ᾽, ὧν ἔτι καὶ νῦν  </p>
        <p><a>24.187</a>  σώματ᾽ ἀκηδέα κεῖται ἐνὶ μεγάροις Ὀδυσῆος:  </p>
        <p><a>24.188</a>  οὐ γάρ πω ἴσασι φίλοι κατὰ δώμαθ᾽ ἑκάστου,  </p>
        <p><a>24.189</a>  οἵ κ᾽ ἀπονίψαντες μέλανα βρότον ἐξ ὠτειλέων  </p>
        <p><a>24.190</a>  κατθέμενοι γοάοιεν: ὃ γὰρ γέρας ἐστὶ θανόντων.  </p>
        <p><a>24.191</a>  τὸν δ᾽ αὖτε ψυχὴ προσεφώνεεν Ἀτρεΐδαο:  </p>
        <p><a>24.192</a>  ὄλβιε Λαέρταο πάϊ, πολυμήχαν᾽ Ὀδυσσεῦ,  </p>
        <p><a>24.193</a>  ἦ ἄρα σὺν μεγάλῃ ἀρετῇ ἐκτήσω ἄκοιτιν.  </p>
        <p><a>24.194</a>  ὡς ἀγαθαὶ φρένες ἦσαν ἀμύμονι Πηνελοπείῃ,  </p>
        <p><a>24.195</a>  κούρῃ Ἰκαρίου: ὡς εὖ μέμνητ᾽ Ὀδυσῆος,  </p>
        <p><a>24.196</a>  ἀνδρὸς κουριδίου: τῷ οἱ κλέος οὔ ποτ᾽ ὀλεῖται  </p>
        <p><a>24.197</a>  ἧς ἀρετῆς, τεύξουσι δ᾽ ἐπιχθονίοισιν ἀοιδὴν  </p>
        <p><a>24.198</a>  ἀθάνατοι χαρίεσσαν ἐχέφρονι Πηνελοπείῃ,  </p>
        <p><a>24.199</a>  οὐχ ὡς Τυνδαρέου κούρη κακὰ μήσατο ἔργα,  </p>
        <p><a>24.200</a>  κουρίδιον κτείνασα πόσιν, στυγερὴ δέ τ᾽ ἀοιδὴ  </p>
        <p><a>24.201</a>  ἔσσετ᾽ ἐπ᾽ ἀνθρώπους, χαλεπὴν δέ τε φῆμιν ὀπάσσει  </p>
        <p><a>24.202</a>  θηλυτέρῃσι γυναιξί, καὶ ἥ κ᾽ εὐεργὸς ἔῃσιν.  </p>
        <p><a>24.203</a>  ὣς οἱ μὲν τοιαῦτα πρὸς ἀλλήλους ἀγόρευον,  </p>
        <p><a>24.204</a>  ἑσταότ᾽ εἰν Ἀΐδαο δόμοις, ὑπὸ κεύθεσι γαίης:  </p>
        <p><a>24.205</a>  οἱ δ᾽ ἐπεὶ ἐκ πόλιος κατέβαν, τάχα δ᾽ ἀγρὸν ἵκοντο  </p>
        <p><a>24.206</a>  καλὸν Λαέρταο τετυγμένον, ὅν ῥά ποτ᾽ αὐτὸς  </p>
        <p><a>24.207</a>  Λαέρτης κτεάτισσεν, ἐπεὶ μάλα πόλλ᾽ ἐμόγησεν.  </p>
        <p><a>24.208</a>  ἔνθα οἱ οἶκος ἔην, περὶ δὲ κλίσιον θέε πάντη,  </p>
        <p><a>24.209</a>  ἐν τῷ σιτέσκοντο καὶ ἵζανον ἠδὲ ἴαυον  </p>
        <p><a>24.210</a>  δμῶες ἀναγκαῖοι, τοί οἱ φίλα ἐργάζοντο.  </p>
        <p><a>24.211</a>  ἐν δὲ γυνὴ Σικελὴ γρηῢς πέλεν, ἥ ῥα γέροντα  </p>
        <p><a>24.212</a>  ἐνδυκέως κομέεσκεν ἐπ᾽ ἀγροῦ, νόσφι πόληος.  </p>
        <p><a>24.213</a>  ἔνθ᾽ Ὀδυσεὺς δμώεσσι καὶ υἱέϊ μῦθον ἔειπεν:  </p>
        <p><a>24.214</a>  ὑμεῖς μὲν νῦν ἔλθετ᾽ ἐϋκτίμενον δόμον εἴσω,  </p>
        <p><a>24.215</a>  δεῖπνον δ᾽ αἶψα συῶν ἱερεύσατε ὅς τις ἄριστος:  </p>
        <p><a>24.216</a>  αὐτὰρ ἐγὼ πατρὸς πειρήσομαι ἡμετέροιο,  </p>
        <p><a>24.217</a>  αἴ κέ μ᾽ ἐπιγνώῃ καὶ φράσσεται ὀφθαλμοῖσιν,  </p>
        <p><a>24.218</a>  ἦέ κεν ἀγνοιῇσι, πολὺν χρόνον ἀμφὶς ἐόντα.  </p>
        <p><a>24.219</a>  ὣς εἰπὼν δμώεσσιν ἀρήϊα τεύχε᾽ ἔδωκεν.  </p>
        <p><a>24.220</a>  οἱ μὲν ἔπειτα δόμονδε θοῶς κίον, αὐτὰρ Ὀδυσσεὺς  </p>
        <p><a>24.221</a>  ἆσσον ἴεν πολυκάρπου ἀλωῆς πειρητίζων.  </p>
        <p><a>24.222</a>  οὐδ᾽ εὗρεν Δολίον, μέγαν ὄρχατον ἐσκαταβαίνων,  </p>
        <p><a>24.223</a>  οὐδέ τινα δμώων οὐδ᾽ υἱῶν: ἀλλ᾽ ἄρα τοί γε  </p>
        <p><a>24.224</a>  αἱμασιὰς λέξοντες ἀλωῆς ἔμμεναι ἕρκος  </p>
        <p><a>24.225</a>  ᾤχοντ᾽, αὐτὰρ ὁ τοῖσι γέρων ὁδὸν ἡγεμόνευε.  </p>
        <p><a>24.226</a>  τὸν δ᾽ οἶον πατέρ᾽ εὗρεν ἐϋκτιμένῃ ἐν ἀλωῇ,  </p>
        <p><a>24.227</a>  λιστρεύοντα φυτόν: ῥυπόωντα δὲ ἕστο χιτῶνα  </p>
        <p><a>24.228</a>  ῥαπτὸν ἀεικέλιον, περὶ δὲ κνήμῃσι βοείας  </p>
        <p><a>24.229</a>  κνημῖδας ῥαπτὰς δέδετο, γραπτῦς ἀλεείνων,  </p>
        <p><a>24.230</a>  χειρῖδάς τ᾽ ἐπὶ χερσὶ βάτων ἕνεκ᾽: αὐτὰρ ὕπερθεν  </p>
        <p><a>24.231</a>  αἰγείην κυνέην κεφαλῇ ἔχε, πένθος ἀέξων.  </p>
        <p><a>24.232</a>  τὸν δ᾽ ὡς οὖν ἐνόησε πολύτλας δῖος Ὀδυσσεὺς  </p>
        <p><a>24.233</a>  γήραϊ τειρόμενον, μέγα δὲ φρεσὶ πένθος ἔχοντα,  </p>
        <p><a>24.234</a>  στὰς ἄρ᾽ ὑπὸ βλωθρὴν ὄγχνην κατὰ δάκρυον εἶβε.  </p>
        <p><a>24.235</a>  μερμήριξε δ᾽ ἔπειτα κατὰ φρένα καὶ κατὰ θυμὸν  </p>
        <p><a>24.236</a>  κύσσαι καὶ περιφῦναι ἑὸν πατέρ᾽, ἠδὲ ἕκαστα  </p>
        <p><a>24.237</a>  εἰπεῖν, ὡς ἔλθοι καὶ ἵκοιτ᾽ ἐς πατρίδα γαῖαν,  </p>
        <p><a>24.238</a>  ἦ πρῶτ᾽ ἐξερέοιτο ἕκαστά τε πειρήσαιτο.  </p>
        <p><a>24.239</a>  ὧδε δέ οἱ φρονέοντι δοάσσατο κέρδιον εἶναι,  </p>
        <p><a>24.240</a>  πρῶτον κερτομίοις ἐπέεσσιν πειρηθῆναι.  </p>
        <p><a>24.241</a>  τὰ φρονέων ἰθὺς κίεν αὐτοῦ δῖος Ὀδυσσεύς.  </p>
        <p><a>24.242</a>  ἦ τοι ὁ μὲν κατέχων κεφαλὴν φυτὸν ἀμφελάχαινε:  </p>
        <p><a>24.243</a>  τὸν δὲ παριστάμενος προσεφώνεε φαίδιμος υἱός:  </p>
        <p><a>24.244</a>  ὦ γέρον, οὐκ ἀδαημονίη σ᾽ ἔχει ἀμφιπολεύειν  </p>
        <p><a>24.245</a>  ὄρχατον, ἀλλ᾽ εὖ τοι κομιδὴ ἔχει, οὐδέ τι πάμπαν,  </p>
        <p><a>24.246</a>  οὐ φυτόν, οὐ συκέη, οὐκ ἄμπελος, οὐ μὲν ἐλαίη,  </p>
        <p><a>24.247</a>  οὐκ ὄγχνη, οὐ πρασιή τοι ἄνευ κομιδῆς κατὰ κῆπον.  </p>
        <p><a>24.248</a>  ἄλλο δέ τοι ἐρέω, σὺ δὲ μὴ χόλον ἔνθεο θυμῷ  </p>
        <p><a>24.249</a>  αὐτόν σ᾽ οὐκ ἀγαθὴ κομιδὴ ἔχει, ἀλλ᾽ ἅμα γῆρας  </p>
        <p><a>24.250</a>  λυγρὸν ἔχεις αὐχμεῖς τε κακῶς καὶ ἀεικέα ἕσσαι.  </p>
        <p><a>24.251</a>  οὐ μὲν ἀεργίης γε ἄναξ ἕνεκ᾽ οὔ σε κομίζει,  </p>
        <p><a>24.252</a>  οὐδέ τί τοι δούλειον ἐπιπρέπει εἰσοράασθαι  </p>
        <p><a>24.253</a>  εἶδος καὶ μέγεθος: βασιλῆϊ γὰρ ἀνδρὶ ἔοικας.  </p>
        <p><a>24.254</a>  τοιούτῳ δὲ ἔοικας, ἐπεὶ λούσαιτο φάγοι τε,  </p>
        <p><a>24.255</a>  εὑδέμεναι μαλακῶς: ἡ γὰρ δίκη ἐστὶ γερόντων.  </p>
        <p><a>24.256</a>  ἀλλ᾽ ἄγε μοι τόδε εἰπὲ καὶ ἀτρεκέως κατάλεξον,  </p>
        <p><a>24.257</a>  τεῦ δμὼς εἶς ἀνδρῶν; τεῦ δ᾽ ὄρχατον ἀμφιπολεύεις;  </p>
        <p><a>24.258</a>  καὶ μοι τοῦτ᾽ ἀγόρευσον ἐτήτυμον, ὄφρ᾽ ἐῢ εἰδῶ,  </p>
        <p><a>24.259</a>  εἰ ἐτεόν γ᾽ Ἰθάκην τήνδ᾽ ἱκόμεθ᾽, ὥς μοι ἔειπεν  </p>
        <p><a>24.260</a>  οὗτος ἀνὴρ νῦν δὴ ξυμβλήμενος ἐνθάδ᾽ ἰόντι,  </p>
        <p><a>24.261</a>  οὔ τι μάλ᾽ ἀρτίφρων, ἐπεὶ οὐ τόλμησεν ἕκαστα  </p>
        <p><a>24.262</a>  εἰπεῖν ἠδ᾽ ἐπακοῦσαι ἐμὸν ἔπος, ὡς ἐρέεινον  </p>
        <p><a>24.263</a>  ἀμφὶ ξείνῳ ἐμῷ, ἤ που ζώει τε καὶ ἔστιν  </p>
        <p><a>24.264</a>  ἦ ἤδη τέθνηκε καὶ εἰν Ἀΐδαο δόμοισιν.  </p>
        <p><a>24.265</a>  ἐκ γάρ τοι ἐρέω, σὺ δὲ σύνθεο καί μευ ἄκουσον:  </p>
        <p><a>24.266</a>  ἄνδρα ποτ᾽ ἐξείνισσα φίλῃ ἐνὶ πατρίδι γαίῃ  </p>
        <p><a>24.267</a>  ἡμέτερόνδ᾽ ἐλθόντα, καὶ οὔ πω τις βροτὸς ἄλλος  </p>
        <p><a>24.268</a>  ξείνων τηλεδαπῶν φιλίων ἐμὸν ἵκετο δῶμα:  </p>
        <p><a>24.269</a>  εὔχετο δ᾽ ἐξ Ἰθάκης γένος ἔμμεναι, αὐτὰρ ἔφασκε  </p>
        <p><a>24.270</a>  Λαέρτην Ἀρκεισιάδην πατέρ᾽ ἔμμεναι αὐτῷ.  </p>
        <p><a>24.271</a>  τὸν μὲν ἐγὼ πρὸς δώματ᾽ ἄγων ἐῢ ἐξείνισσα,  </p>
        <p><a>24.272</a>  ἐνδυκέως φιλέων, πολλῶν κατὰ οἶκον ἐόντων,  </p>
        <p><a>24.273</a>  καί οἱ δῶρα πόρον ξεινήϊα, οἷα ἐῴκει.  </p>
        <p><a>24.274</a>  χρυσοῦ μέν οἱ δῶκ᾽ εὐεργέος ἑπτὰ τάλαντα,  </p>
        <p><a>24.275</a>  δῶκα δέ οἱ κρητῆρα πανάργυρον ἀνθεμόεντα,  </p>
        <p><a>24.276</a>  δώδεκα δ᾽ ἁπλοΐδας χλαίνας, τόσσους δὲ τάπητας,  </p>
        <p><a>24.277</a>  τόσσα δὲ φάρεα καλά, τόσους δ᾽ ἐπὶ τοῖσι χιτῶνας,  </p>
        <p><a>24.278</a>  χωρὶς δ᾽ αὖτε γυναῖκας, ἀμύμονα ἔργα ἰδυίας,  </p>
        <p><a>24.279</a>  τέσσαρας εἰδαλίμας, ἃς ἤθελεν αὐτὸς ἑλέσθαι.  </p>
        <p><a>24.280</a>  τὸν δ᾽ ἠμείβετ᾽ ἔπειτα πατὴρ κατὰ δάκρυον εἴβων:  </p>
        <p><a>24.281</a>  ξεῖν᾽, ἦ τοι μὲν γαῖαν ἱκάνεις, ἣν ἐρεείνεις,  </p>
        <p><a>24.282</a>  ὑβρισταὶ δ᾽ αὐτὴν καὶ ἀτάσθαλοι ἄνδρες ἔχουσιν:  </p>
        <p><a>24.283</a>  δῶρα δ᾽ ἐτώσια ταῦτα χαρίζεο, μυρί᾽ ὀπάζων:  </p>
        <p><a>24.284</a>  εἰ γάρ μιν ζωόν γ᾽ ἐκίχεις Ἰθάκης ἐνὶ δήμῳ,  </p>
        <p><a>24.285</a>  τῷ κέν σ᾽ εὖ δώροισιν ἀμειψάμενος ἀπέπεμψε  </p>
        <p><a>24.286</a>  καὶ ξενίῃ ἀγαθῇ ἡ γὰρ θέμις, ὅς τις ὑπάρξῃ.  </p>
        <p><a>24.287</a>  ἀλλ᾽ ἄγε μοι τόδε εἰπὲ καὶ ἀτρεκέως κατάλεξον,  </p>
        <p><a>24.288</a>  πόστον δὴ ἔτος ἐστίν, ὅτε ξείνισσας ἐκεῖνον  </p>
        <p><a>24.289</a>  σὸν ξεῖνον δύστηνον, ἐμὸν παῖδ᾽, εἴ ποτ᾽ ἔην γε,  </p>
        <p><a>24.290</a>  δύσμορον;  ὅν που τῆλε φίλων καὶ πατρίδος αἴης  </p>
        <p><a>24.291</a>  ἠέ που ἐν πόντῳ φάγον ἰχθύες, ἢ ἐπὶ χέρσου  </p>
        <p><a>24.292</a>  θηρσὶ καὶ οἰωνοῖσιν ἕλωρ γένετ᾽: οὐδέ ἑ μήτηρ  </p>
        <p><a>24.293</a>  κλαῦσε περιστείλασα πατήρ θ᾽, οἵ μιν τεκόμεσθα:  </p>
        <p><a>24.294</a>  οὐδ᾽ ἄλοχος πολύδωρος, ἐχέφρων Πηνελόπεια,  </p>
        <p><a>24.295</a>  κώκυσ᾽ ἐν λεχέεσσιν ἑὸν πόσιν, ὡς ἐπεῴκει,  </p>
        <p><a>24.296</a>  ὀφθαλμοὺς καθελοῦσα: τὸ γὰρ γέρας ἐστὶ θανόντων.  </p>
        <p><a>24.297</a>  καί μοι τοῦτ᾽ ἀγόρευσον ἐτήτυμον, ὄφρ᾽ ἐῢ εἰδῶ:  </p>
        <p><a>24.298</a>  τίς πόθεν εἶς ἀνδρῶν; πόθι τοι πόλις ἠδὲ τοκῆες;  </p>
        <p><a>24.299</a>  ποῦ δὲ νηῦς ἕστηκε θοή, ἥ σ᾽ ἤγαγε δεῦρο  </p>
        <p><a>24.300</a>  ἀντιθέους θ᾽ ἑτάρους;  ἦ ἔμπορος εἰλήλουθας  </p>
        <p><a>24.301</a>  νηὸς ἐπ᾽ ἀλλοτρίης, οἱ δ᾽ ἐκβήσαντες ἔβησαν;  </p>
        <p><a>24.302</a>  τὸν δ᾽ ἀπαμειβόμενος προσέφη πολύμητις Ὀδυσσεύς:  </p>
        <p><a>24.303</a>  τοιγὰρ ἐγώ τοι πάντα μάλ᾽ ἀτρεκέως καταλέξω.  </p>
        <p><a>24.304</a>  εἰμὶ μὲν ἐξ Ἀλύβαντος, ὅθι κλυτὰ δώματα ναίω,  </p>
        <p><a>24.305</a>  υἱὸς Ἀφείδαντος Πολυπημονίδαο ἄνακτος:  </p>
        <p><a>24.306</a>  αὐτὰρ ἐμοί γ᾽ ὄνομ᾽ ἐστὶν Ἐπήριτος: ἀλλά με δαίμων  </p>
        <p><a>24.307</a>  πλάγξ᾽ ἀπὸ Σικανίης δεῦρ᾽ ἐλθέμεν οὐκ ἐθέλοντα:  </p>
        <p><a>24.308</a>  νηῦς δέ μοι ἥδ᾽ ἕστηκεν ἐπ᾽ ἀγροῦ νόσφι πόληος.  </p>
        <p><a>24.309</a>  αὐτὰρ Ὀδυσσῆϊ τόδε δὴ πέμπτον ἔτος ἐστίν,  </p>
        <p><a>24.310</a>  ἐξ οὗ κεῖθεν ἔβη καὶ ἐμῆς ἀπελήλυθε πάτρης,  </p>
        <p><a>24.311</a>  δύσμορος: ἦ τέ οἱ ἐσθλοὶ ἔσαν ὄρνιθες ἰόντι,  </p>
        <p><a>24.312</a>  δεξιοί, οἷς χαίρων μὲν ἐγὼν ἀπέπεμπον ἐκεῖνον,  </p>
        <p><a>24.313</a>  χαῖρε δὲ κεῖνος ἰών: θυμὸς δ᾽ ἔτι νῶϊν ἐώλπει  </p>
        <p><a>24.314</a>  μίξεσθαι ξενίῃ ἠδ᾽ ἀγλαὰ δῶρα διδώσειν.  </p>
        <p><a>24.315</a>  ὣς φάτο, τὸν δ᾽ ἄχεος νεφέλη ἐκάλυψε μέλαινα:  </p>
        <p><a>24.316</a>  ἀμφοτέρῃσι δὲ χερσὶν ἑλὼν κόνιν αἰθαλόεσσαν  </p>
        <p><a>24.317</a>  χεύατο κὰκ κεφαλῆς πολιῆς, ἁδινὰ στεναχίζων.  </p>
        <p><a>24.318</a>  τοῦ δ᾽ ὠρίνετο θυμός, ἀνὰ ῥῖνας δέ οἱ ἤδη  </p>
        <p><a>24.319</a>  δριμὺ μένος προὔτυψε φίλον πατέρ᾽ εἰσορόωντι.  </p>
        <p><a>24.320</a>  κύσσε δέ μιν περιφὺς ἐπιάλμενος, ἠδὲ προσηύδα:  </p>
        <p><a>24.321</a>  κεῖνος μέν τοι ὅδ᾽ αὐτὸς ἐγώ, πάτερ, ὃν σὺ μεταλλᾷς,  </p>
        <p><a>24.322</a>  ἤλυθον εἰκοστῷ ἔτεϊ ἐς πατρίδα γαῖαν.  </p>
        <p><a>24.323</a>  ἀλλ᾽ ἴσχεο κλαυθμοῖο γόοιό τε δακρυόεντος.  </p>
        <p><a>24.324</a>  ἐκ γάρ τοι ἐρέω: μάλα δὲ χρὴ σπευδέμεν ἔμπης:  </p>
        <p><a>24.325</a>  μνηστῆρας κατέπεφνον ἐν ἡμετέροισι δόμοισι,  </p>
        <p><a>24.326</a>  λώβην τινύμενος θυμαλγέα καὶ κακὰ ἔργα.  </p>
        <p><a>24.327</a>  τὸν δ᾽ αὖ Λαέρτης ἀπαμείβετο φώνησέν τε:  </p>
        <p><a>24.328</a>  εἰ μὲν δὴ Ὀδυσεύς γε ἐμὸς πάϊς ἐνθάδ᾽ ἱκάνεις,  </p>
        <p><a>24.329</a>  σῆμά τί μοι νῦν εἰπὲ ἀριφραδές, ὄφρα πεποίθω.  </p>
        <p><a>24.330</a>  τὸν δ᾽ ἀπαμειβόμενος προσέφη πολύμητις Ὀδυσσεύς:  </p>
        <p><a>24.331</a>  οὐλὴν μὲν πρῶτον τήνδε φράσαι ὀφθαλμοῖσι,  </p>
        <p><a>24.332</a>  τὴν ἐν Παρνησῷ μ᾽ ἔλασεν σῦς λευκῷ ὀδόντι  </p>
        <p><a>24.333</a>  οἰχόμενον: σὺ δέ με προΐεις καὶ πότνια μήτηρ  </p>
        <p><a>24.334</a>  ἐς πατέρ᾽ Αὐτόλυκον μητρὸς φίλον, ὄφρ᾽ ἂν ἑλοίμην  </p>
        <p><a>24.335</a>  δῶρα, τὰ δεῦρο μολών μοι ὑπέσχετο καὶ κατένευσεν.  </p>
        <p><a>24.336</a>  εἰ δ᾽ ἄγε τοι καὶ δένδρε᾽ ἐϋκτιμένην κατ᾽ ἀλωὴν  </p>
        <p><a>24.337</a>  εἴπω, ἅ μοί ποτ᾽ ἔδωκας, ἐγὼ δ᾽ ᾔτεόν σε ἕκαστα  </p>
        <p><a>24.338</a>  παιδνὸς ἐών, κατὰ κῆπον ἐπισπόμενος: διὰ δ᾽ αὐτῶν  </p>
        <p><a>24.339</a>  ἱκνεύμεσθα, σὺ δ᾽ ὠνόμασας καὶ ἔειπες ἕκαστα.  </p>
        <p><a>24.340</a>  ὄγχνας μοι δῶκας τρισκαίδεκα καὶ δέκα μηλέας,  </p>
        <p><a>24.341</a>  συκέας τεσσαράκοντ᾽: ὄρχους δέ μοι ὧδ᾽ ὀνόμηνας  </p>
        <p><a>24.342</a>  δώσειν πεντήκοντα, διατρύγιος δὲ ἕκαστος  </p>
        <p><a>24.343</a>  ἤην: ἔνθα δ᾽ ἀνὰ σταφυλαὶ παντοῖαι ἔασιν—  </p>
        <p><a>24.344</a>  ὁππότε δὴ Διὸς ὧραι ἐπιβρίσειαν ὕπερθεν.  </p>
        <p><a>24.345</a>  ὣς φάτο, τοῦ δ᾽ αὐτοῦ λύτο γούνατα καὶ φίλον ἦτορ,  </p>
        <p><a>24.346</a>  σήματ᾽ ἀναγνόντος τά οἱ ἔμπεδα πέφραδ᾽ Ὀδυσσεύς.  </p>
        <p><a>24.347</a>  ἀμφὶ δὲ παιδὶ φίλῳ βάλε πήχεε: τὸν δὲ ποτὶ οἷ  </p>
        <p><a>24.348</a>  εἷλεν ἀποψύχοντα πολύτλας δῖος Ὀδυσσεύς.  </p>
        <p><a>24.349</a>  αὐτὰρ ἐπεί ῥ᾽ ἄμπνυτο καὶ ἐς φρένα θυμὸς ἀγέρθη,  </p>
        <p><a>24.350</a>  ἐξαῦτις μύθοισιν ἀμειβόμενος προσέειπε:  </p>
        <p><a>24.351</a>  Ζεῦ πάτερ, ἦ ῥα ἔτ᾽ ἔστε θεοὶ κατὰ μακρὸν Ὄλυμπον,  </p>
        <p><a>24.352</a>  εἰ ἐτεὸν μνηστῆρες ἀτάσθαλον ὕβριν ἔτισαν.  </p>
        <p><a>24.353</a>  νῦν δ᾽ αἰνῶς δείδοικα κατὰ φρένα μὴ τάχα πάντες  </p>
        <p><a>24.354</a>  ἐνθάδ᾽ ἐπέλθωσιν Ἰθακήσιοι, ἀγγελίας δὲ  </p>
        <p><a>24.355</a>  πάντη ἐποτρύνωσι Κεφαλλήνων πολίεσσι.  </p>
        <p><a>24.356</a>  τὸν δ᾽ ἀπαμειβόμενος προσέφη πολύμητις Ὀδυσσεύς:  </p>
        <p><a>24.357</a>  θάρσει, μή τοι ταῦτα μετὰ φρεσὶ σῇσι μελόντων.  </p>
        <p><a>24.358</a>  ἀλλ᾽ ἴομεν προτὶ οἶκον, ὃς ὀρχάτου ἐγγύθι κεῖται:  </p>
        <p><a>24.359</a>  ἔνθα δὲ Τηλέμαχον καὶ βουκόλον ἠδὲ συβώτην  </p>
        <p><a>24.360</a>  προὔπεμψ᾽, ὡς ἂν δεῖπνον ἐφοπλίσσωσι τάχιστα.  </p>
        <p><a>24.361</a>  ὣς ἄρα φωνήσαντε βάτην πρὸς δώματα καλά.  </p>
        <p><a>24.362</a>  οἱ δ᾽ ὅτε δή ῥ᾽ ἵκοντο δόμους εὖ ναιετάοντας,  </p>
        <p><a>24.363</a>  εὗρον Τηλέμαχον καὶ βουκόλον ἠδὲ συβώτην  </p>
        <p><a>24.364</a>  ταμνομένους κρέα πολλὰ κερῶντάς τ᾽ αἴθοπα οἶνον.  </p>
        <p><a>24.365</a>  τόφρα δὲ Λαέρτην μεγαλήτορα ᾧ ἐνὶ οἴκῳ  </p>
        <p><a>24.366</a>  ἀμφίπολος Σικελὴ λοῦσεν καὶ χρῖσεν ἐλαίῳ,  </p>
        <p><a>24.367</a>  ἀμφὶ δ᾽ ἄρα χλαῖναν καλὴν βάλεν: αὐτὰρ Ἀθήνη  </p>
        <p><a>24.368</a>  ἄγχι παρισταμένη μέλε᾽ ἤλδανε ποιμένι λαῶν,  </p>
        <p><a>24.369</a>  μείζονα δ᾽ ἠὲ πάρος καὶ πάσσονα θῆκεν ἰδέσθαι.  </p>
        <p><a>24.370</a>  ἐκ δ᾽ ἀσαμίνθου βῆ: θαύμαζε δέ μιν φίλος υἱός,  </p>
        <p><a>24.371</a>  ὡς ἴδεν ἀθανάτοισι θεοῖς ἐναλίγκιον ἄντην:  </p>
        <p><a>24.372</a>  καί μιν φωνήσας ἔπεα πτερόεντα προσηύδα:  </p>
        <p><a>24.373</a>  ὦ πάτερ, ἦ μάλα τίς σε θεῶν αἰειγενετάων  </p>
        <p><a>24.374</a>  εἶδός τε μέγεθός τε ἀμείνονα θῆκεν ἰδέσθαι.  </p>
        <p><a>24.375</a>  τὸν δ᾽ αὖ Λαέρτης πεπνυμένος ἀντίον ηὔδα:  </p>
        <p><a>24.376</a>  αἲ γάρ, Ζεῦ τε πάτερ καὶ Ἀθηναίη καὶ Ἄπολλον,  </p>
        <p><a>24.377</a>  οἷος Νήρικον εἷλον, ἐϋκτίμενον πτολίεθρον,  </p>
        <p><a>24.378</a>  ἀκτὴν ἠπείροιο, Κεφαλλήνεσσιν ἀνάσσων,  </p>
        <p><a>24.379</a>  τοῖος ἐών τοι χθιζὸς ἐν ἡμετέροισι δόμοισιν,  </p>
        <p><a>24.380</a>  τεύχε᾽ ἔχων ὤμοισιν, ἐφεστάμεναι καὶ ἀμύνειν  </p>
        <p><a>24.381</a>  ἄνδρας μνηστῆρας: τῷ κε σφέων γούνατ᾽ ἔλυσα  </p>
        <p><a>24.382</a>  πολλῶν ἐν μεγάροισι, σὺ δὲ φρένας ἔνδον ἐγήθεις.  </p>
        <p><a>24.383</a>  ὣς οἷ μὲν τοιαῦτα πρὸς ἀλλήλους ἀγόρευον.  </p>
        <p><a>24.384</a>  οἱ δ᾽ ἐπεὶ οὖν παύσαντο πόνου τετύκοντό τε δαῖτα,  </p>
        <p><a>24.385</a>  ἑξείης ἕζοντο κατὰ κλισμούς τε θρόνους τε:  </p>
        <p><a>24.386</a>  ἔνθ᾽ οἱ μὲν δείπνῳ ἐπεχείρεον, ἀγχίμολον δὲ  </p>
        <p><a>24.387</a>  ἦλθ᾽ ὁ γέρων Δολίος, σὺν δ᾽ υἱεῖς τοῖο γέροντος,  </p>
        <p><a>24.388</a>  ἐξ ἔργων μογέοντες, ἐπεὶ προμολοῦσα κάλεσσεν  </p>
        <p><a>24.389</a>  μήτηρ γρηῦς Σικελή, ἥ σφεας τρέφε καί ῥα γέροντα  </p>
        <p><a>24.390</a>  ἐνδυκέως κομέεσκεν, ἐπεὶ κατὰ γῆρας ἔμαρψεν.  </p>
        <p><a>24.391</a>  οἱ δ᾽ ὡς οὖν Ὀδυσῆα ἴδον φράσσαντό τε θυμῷ,  </p>
        <p><a>24.392</a>  ἔσταν ἐνὶ μεγάροισι τεθηπότες: αὐτὰρ Ὀδυσσεὺς  </p>
        <p><a>24.393</a>  μειλιχίοις ἐπέεσσι καθαπτόμενος προσέειπεν:  </p>
        <p><a>24.394</a>  ὦ γέρον, ἵζ᾽ ἐπὶ δεῖπνον, ἀπεκλελάθεσθε δὲ θάμβευς:  </p>
        <p><a>24.395</a>  δηρὸν γὰρ σίτῳ ἐπιχειρήσειν μεμαῶτες  </p>
        <p><a>24.396</a>  μίμνομεν ἐν μεγάροις, ὑμέας ποτιδέγμενοι αἰεί.  </p>
        <p><a>24.397</a>  ὣς ἄρ ἔφη, Δολίος δ᾽ ἰθὺς κίε χεῖρε πετάσσας  </p>
        <p><a>24.398</a>  ἀμφοτέρας, Ὀδυσεῦς δὲ λαβὼν κύσε χεῖρ᾽ ἐπὶ καρπῷ,  </p>
        <p><a>24.399</a>  καί μιν φωνήσας ἔπεα πτερόεντα προσηύδα:  </p>
        <p><a>24.400</a>  ὦ φίλ᾽, ἐπεὶ νόστησας ἐελδομένοισι μάλ᾽ ἡμῖν  </p>
        <p><a>24.401</a>  οὐδ᾽ ἔτ᾽ ὀϊομένοισι, θεοὶ δέ σ᾽ ἀνήγαγον αὐτοί,  </p>
        <p><a>24.402</a>  οὖλέ τε καὶ μάλα χαῖρε, θεοὶ δέ τοι ὄλβια δοῖεν.  </p>
        <p><a>24.403</a>  καί μοι τοῦτ᾽ ἀγόρευσον ἐτήτυμον, ὄφρ᾽ ἐῢ εἰδῶ,  </p>
        <p><a>24.404</a>  ἢ ἤδη σάφα οἶδε περίφρων Πηνελόπεια  </p>
        <p><a>24.405</a>  νοστήσαντά σε δεῦρ᾽, ἦ ἄγγελον ὀτρύνωμεν.  </p>
        <p><a>24.406</a>  τὸν δ᾽ ἀπαμειβόμενος προσέφη πολύμητις Ὀδυσσεύς  </p>
        <p><a>24.407</a>  ὦ γέρον, ἤδη οἶδε: τί σε χρὴ ταῦτα πένεσθαι;  </p>
        <p><a>24.408</a>  ὣς φάθ᾽, ὁ δ᾽ αὖτις ἄρ᾽ ἕζετ᾽ ἐϋξέστου ἐπὶ δίφρου.  </p>
        <p><a>24.409</a>  ὣς δ᾽ αὔτως παῖδες Δολίου κλυτὸν ἀμφ᾽ Ὀδυσῆα  </p>
        <p><a>24.410</a>  δεικανόωντ᾽ ἐπέεσσι καὶ ἐν χείρεσσι φύοντο,  </p>
        <p><a>24.411</a>  ἑξείης δ᾽ ἕζοντο παραὶ Δολίον, πατέρα σφόν.  </p>
        <p><a>24.412</a>  ὣς οἱ μὲν περὶ δεῖπνον ἐνὶ μεγάροισι πένοντο:  </p>
        <p><a>24.413</a>  Ὄσσα δ᾽ ἄρ᾽ ἄγγελος ὦκα κατὰ πτόλιν ᾤχετο πάντη,  </p>
        <p><a>24.414</a>  μνηστήρων στυγερὸν θάνατον καὶ κῆρ᾽ ἐνέπουσα.  </p>
        <p><a>24.415</a>  οἱ δ᾽ ἄρ᾽ ὁμῶς ἀΐοντες ἐφοίτων ἄλλοθεν ἄλλος  </p>
        <p><a>24.416</a>  μυχμῷ τε στοναχῇ τε δόμων προπάροιθ᾽ Ὀδυσῆος,  </p>
        <p><a>24.417</a>  ἐκ δὲ νέκυς οἴκων φόρεον καὶ θάπτον ἕκαστοι,  </p>
        <p><a>24.418</a>  τοὺς δ᾽ ἐξ ἀλλάων πολίων οἶκόνδε ἕκαστον  </p>
        <p><a>24.419</a>  πέμπον ἄγειν ἁλιεῦσι θοῇς ἐπὶ νηυσὶ τιθέντες:  </p>
        <p><a>24.420</a>  αὐτοὶ δ᾽ εἰς ἀγορὴν κίον ἀθρόοι, ἀχνύμενοι κῆρ.  </p>
        <p><a>24.421</a>  αὐτὰρ ἐπεί ῥ᾽ ἤγερθεν ὁμηγερέες τ᾽ ἐγένοντο,  </p>
        <p><a>24.422</a>  τοῖσιν δ᾽ Εὐπείθης ἀνά θ᾽ ἵστατο καὶ μετέειπε:  </p>
        <p><a>24.423</a>  παιδὸς γάρ οἱ ἄλαστον ἐνὶ φρεσὶ πένθος ἔκειτο,  </p>
        <p><a>24.424</a>  Ἀντινόου, τὸν πρῶτον ἐνήρατο δῖος Ὀδυσσεύς:  </p>
        <p><a>24.425</a>  τοῦ ὅ γε δάκρυ χέων ἀγορήσατο καὶ μετέειπεν:  </p>
        <p><a>24.426</a>  ὦ φίλοι, ἦ μέγα ἔργον ἀνὴρ ὅδ᾽ ἐμήσατ᾽ Ἀχαιούς:  </p>
        <p><a>24.427</a>  τοὺς μὲν σὺν νήεσσιν ἄγων πολέας τε καὶ ἐσθλοὺς  </p>
        <p><a>24.428</a>  ὤλεσε μὲν νῆας γλαφυράς, ἀπὸ δ᾽ ὤλεσε λαούς:  </p>
        <p><a>24.429</a>  τοὺς δ᾽ ἐλθὼν ἔκτεινε Κεφαλλήνων ὄχ᾽ ἀρίστους,  </p>
        <p><a>24.430</a>  ἀλλ᾽ ἄγετε, πρὶν τοῦτον ἢ ἐς Πύλον ὦκα ἱκέσθαι  </p>
        <p><a>24.431</a>  ἢ καὶ ἐς Ἤλιδα δῖαν, ὅθι κρατέουσιν Ἐπειοί,  </p>
        <p><a>24.432</a>  ἴομεν: ἦ καὶ ἔπειτα κατηφέες ἐσσόμεθ᾽ αἰεί:  </p>
        <p><a>24.433</a>  λώβη γὰρ τάδε γ᾽ ἐστὶ καὶ ἐσσομένοισι πυθέσθαι,  </p>
        <p><a>24.434</a>  εἰ δὴ μὴ παίδων τε κασιγνήτων τε φονῆας  </p>
        <p><a>24.435</a>  τισόμεθ᾽.  οὐκ ἂν ἐμοί γε μετὰ φρεσὶν ἡδὺ γένοιτο  </p>
        <p><a>24.436</a>  ζωέμεν, ἀλλὰ τάχιστα θανὼν φθιμένοισι μετείην.  </p>
        <p><a>24.437</a>  ἀλλ᾽ ἴομεν, μὴ φθέωσι περαιωθέντες ἐκεῖνοι.  </p>
        <p><a>24.438</a>  ὣς φάτο δάκρυ χέων, οἶκτος δ᾽ ἕλε πάντας Ἀχαιούς.  </p>
        <p><a>24.439</a>  ἀγχίμολον δέ σφ᾽ ἦλθε Μέδων καὶ θεῖος ἀοιδὸς  </p>
        <p><a>24.440</a>  ἐκ μεγάρων Ὀδυσῆος, ἐπεί σφεας ὕπνος ἀνῆκεν,  </p>
        <p><a>24.441</a>  ἔσταν δ᾽ ἐν μέσσοισι: τάφος δ᾽ ἕλεν ἄνδρα ἕκαστον.  </p>
        <p><a>24.442</a>  τοῖσι δὲ καὶ μετέειπε Μέδων πεπνυμένα εἰδώς:  </p>
        <p><a>24.443</a>  κέκλυτε δὴ νῦν μευ, Ἰθακήσιοι: οὐ γὰρ Ὀδυσσεὺς  </p>
        <p><a>24.444</a>  ἀθανάτων ἀέκητι θεῶν τάδ᾽ ἐμήσατο ἔργα:  </p>
        <p><a>24.445</a>  αὐτὸς ἐγὼν εἶδον θεὸν ἄμβροτον, ὅς ῥ᾽ Ὀδυσῆϊ  </p>
        <p><a>24.446</a>  ἐγγύθεν ἑστήκει καὶ Μέντορι πάντα ἐῴκει.  </p>
        <p><a>24.447</a>  ἀθάνατος δὲ θεὸς τοτὲ μὲν προπάροιθ᾽ Ὀδυσῆος  </p>
        <p><a>24.448</a>  φαίνετο θαρσύνων, τοτὲ δὲ μνηστῆρας ὀρίνων  </p>
        <p><a>24.449</a>  θῦνε κατὰ μέγαρον: τοὶ δ᾽ ἀγχιστῖνοι ἔπιπτον.  </p>
        <p><a>24.450</a>  ὣς φάτο, τοὺς δ᾽ ἄρα πάντας ὑπὸ χλωρὸν δέος ᾕρει.  </p>
        <p><a>24.451</a>  τοῖσι δὲ καὶ μετέειπε γέρων ἥρως Ἁλιθέρσης  </p>
        <p><a>24.452</a>  Μαστορίδης: ὁ γὰρ οἶος ὅρα πρόσσω καὶ ὀπίσσω:  </p>
        <p><a>24.453</a>  ὅ σφιν ἐϋφρονέων ἀγορήσατο καὶ μετέειπε:  </p>
        <p><a>24.454</a>  κέκλυτε δὴ νῦν μευ, Ἰθακήσιοι, ὅττι κεν εἴπω:  </p>
        <p><a>24.455</a>  ὑμετέρῃ κακότητι, φίλοι, τάδε ἔργα γένοντο:  </p>
        <p><a>24.456</a>  οὐ γὰρ ἐμοὶ πείθεσθ᾽, οὐ Μέντορι ποιμένι λαῶν,  </p>
        <p><a>24.457</a>  ὑμετέρους παῖδας καταπαυέμεν ἀφροσυνάων,  </p>
        <p><a>24.458</a>  οἳ μέγα ἔργον ἔρεξαν ἀτασθαλίῃσι κακῇσι,  </p>
        <p><a>24.459</a>  κτήματα κείροντες καὶ ἀτιμάζοντες ἄκοιτιν  </p>
        <p><a>24.460</a>  ἀνδρὸς ἀριστῆος: τὸν δ᾽ οὐκέτι φάντο νέεσθαι.  </p>
        <p><a>24.461</a>  καὶ νῦν ὧδε γένοιτο. πίθεσθέ μοι ὡς ἀγορεύω:  </p>
        <p><a>24.462</a>  μὴ ἴομεν, μή πού τις ἐπίσπαστον κακὸν εὕρῃ.  </p>
        <p><a>24.463</a>  ὣς ἔφαθ᾽, οἱ δ᾽ ἄρ᾽ ἀνήϊξαν μεγάλῳ ἀλαλητῷ  </p>
        <p><a>24.464</a>  ἡμίσεων πλείους: τοὶ δ᾽ ἀθρόοι αὐτόθι μίμνον:  </p>
        <p><a>24.465</a>  οὐ γὰρ σφιν ἅδε μῦθος ἐνὶ φρεσίν, ἀλλ᾽ Εὐπείθει  </p>
        <p><a>24.466</a>  πείθοντ᾽: αἶψα δ᾽ ἔπειτ᾽ ἐπὶ τεύχεα ἐσσεύοντο.  </p>
        <p><a>24.467</a>  αὐτὰρ ἐπεί ῥ᾽ ἕσσαντο περὶ χροῒ νώροπα χαλκόν,  </p>
        <p><a>24.468</a>  ἀθρόοι ἠγερέθοντο πρὸ ἄστεος εὐρυχόροιο.  </p>
        <p><a>24.469</a>  τοῖσιν δ᾽ Εὐπείθης ἡγήσατο νηπιέῃσι:  </p>
        <p><a>24.470</a>  φῆ δ᾽ ὅ γε τίσεσθαι παιδὸς φόνον, οὐδ᾽ ἄρ᾽ ἔμελλεν  </p>
        <p><a>24.471</a>  ἂψ ἀπονοστήσειν, ἀλλ᾽ αὐτοῦ πότμον ἐφέψειν.  </p>
        <p><a>24.472</a>  αὐτὰρ Ἀθηναίη Ζῆνα Κρονίωνα προσηύδα:  </p>
        <p><a>24.473</a>  ὦ πάτερ ἡμέτερε, Κρονίδη, ὕπατε κρειόντων,  </p>
        <p><a>24.474</a>  εἰπέ μοι εἰρομένῃ, τί νύ τοι νόος ἔνδοθι κεύθει;  </p>
        <p><a>24.475</a>  ἢ προτέρω πόλεμόν τε κακὸν καὶ φύλοπιν αἰνὴν  </p>
        <p><a>24.476</a>  τεύξεις, ἦ φιλότητα μετ᾽ ἀμφοτέροισι τίθησθα;  </p>
        <p><a>24.477</a>  τὴν δ᾽ ἀπαμειβόμενος προσέφη νεφεληγερέτα Ζεύς:  </p>
        <p><a>24.478</a>  τέκνον ἐμόν, τί με ταῦτα διείρεαι ἠδὲ μεταλλᾷς;  </p>
        <p><a>24.479</a>  οὐ γὰρ δὴ τοῦτον μὲν ἐβούλευσας νόον αὐτή,  </p>
        <p><a>24.480</a>  ὡς ἦ τοι κείνους Ὀδυσεὺς ἀποτίσεται ἐλθών;  </p>
        <p><a>24.481</a>  ἔρξον ὅπως ἐθέλεις: ἐρέω τέ τοι ὡς ἐπέοικεν.  </p>
        <p><a>24.482</a>  ἐπεὶ δὴ μνηστῆρας ἐτίσατο δῖος Ὀδυσσεύς,  </p>
        <p><a>24.483</a>  ὅρκια πιστὰ ταμόντες ὁ μὲν βασιλευέτω αἰεί,  </p>
        <p><a>24.484</a>  ἡμεῖς δ᾽ αὖ παίδων τε κασιγνήτων τε φόνοιο  </p>
        <p><a>24.485</a>  ἔκλησιν θέωμεν: τοὶ δ᾽ ἀλλήλους φιλεόντων  </p>
        <p><a>24.486</a>  ὡς τὸ πάρος, πλοῦτος δὲ καὶ εἰρήνη ἅλις ἔστω.  </p>
        <p><a>24.487</a>  ὣς εἰπὼν ὤτρυνε πάρος μεμαυῖαν Ἀθήνην,  </p>
        <p><a>24.488</a>  βῆ δὲ κατ᾽ Οὐλύμποιο καρήνων ἀΐξασα.  </p>
        <p><a>24.489</a>  οἱ δ᾽ ἐπεὶ οὖν σίτοιο μελίφρονος ἐξ ἔρον ἕντο,  </p>
        <p><a>24.490</a>  τοῖς δ᾽ ἄρα μύθων ἦρχε πολύτλας δῖος Ὀδυσσεύς:  </p>
        <p><a>24.491</a>  ἐξελθών τις ἴδοι μὴ δὴ σχεδὸν ὦσι κιόντες.  </p>
        <p><a>24.492</a>  ὣς ἔφατ᾽: ἐκ δ᾽ υἱὸς Δολίου κίεν, ὡς ἐκέλευεν:  </p>
        <p><a>24.493</a>  στῆ δ᾽ ἄρ᾽ ἐπ᾽ οὐδὸν ἰών, τοὺς δὲ σχεδὸν ἔσιδε πάντας:  </p>
        <p><a>24.494</a>  αἶψα δ᾽ Ὀδυσσῆα ἔπεα πτερόεντα προσηύδα:  </p>
        <p><a>24.495</a>  οἵδε δὴ ἐγγὺς ἔασ᾽: ἀλλ᾽ ὁπλιζώμεθα θᾶσσον.  </p>
        <p><a>24.496</a>  ὣς ἔφαθ᾽, οἱ δ᾽ ὤρνυντο καὶ ἐν τεύχεσσι δύοντο,  </p>
        <p><a>24.497</a>  τέσσαρες ἀμφ᾽ Ὀδυσῆ᾽, ἓξ δ᾽ υἱεῖς οἱ Δολίοιο:  </p>
        <p><a>24.498</a>  ἐν δ᾽ ἄρα Λαέρτης Δολίος τ᾽ ἐς τεύχε᾽ ἔδυνον,  </p>
        <p><a>24.499</a>  καὶ πολιοί περ ἐόντες, ἀναγκαῖοι πολεμισταί.  </p>
        <p><a>24.500</a>  αὐτὰρ ἐπεί ῥ᾽ ἕσσαντο περὶ χροῒ νώροπα χαλκόν,  </p>
        <p><a>24.501</a>  ὤϊξάν ῥα θύρας, ἐκ δ᾽ ἤϊον, ἄρχε δ᾽ Ὀδυσσεύς.  </p>
        <p><a>24.502</a>  τοῖσι δ᾽ ἐπ᾽ ἀγχίμολον θυγάτηρ Διὸς ἦλθεν Ἀθήνη  </p>
        <p><a>24.503</a>  Μέντορι εἰδομένη ἠμὲν δέμας ἠδὲ καὶ αὐδήν.  </p>
        <p><a>24.504</a>  τὴν μὲν ἰδὼν γήθησε πολύτλας δῖος Ὀδυσσεύς:  </p>
        <p><a>24.505</a>  αἶψα δὲ Τηλέμαχον προσεφώνεεν ὃν φίλον υἱόν:  </p>
        <p><a>24.506</a>  Τηλέμαχ᾽, ἤδη μὲν τόδε γ᾽ εἴσεαι αὐτὸς ἐπελθών,  </p>
        <p><a>24.507</a>  ἀνδρῶν μαρναμένων ἵνα τε κρίνονται ἄριστοι,  </p>
        <p><a>24.508</a>  μή τι καταισχύνειν πατέρων γένος, οἳ τὸ πάρος περ  </p>
        <p><a>24.509</a>  ἀλκῇ τ᾽ ἠνορέῃ τε κεκάσμεθα πᾶσαν ἐπ᾽ αἶαν.  </p>
        <p><a>24.510</a>  τὸν δ᾽ αὖ Τηλέμαχος πεπνυμένος ἀντίον ηὔδα:  </p>
        <p><a>24.511</a>  ὄψεαι, αἴ κ᾽ ἐθέλῃσθα, πάτερ φίλε, τῷδ᾽ ἐπὶ θυμῷ  </p>
        <p><a>24.512</a>  οὔ τι καταισχύνοντα τεὸν γένος, ὡς ἀγορεύεις.  </p>
        <p><a>24.513</a>  ὣς φάτο, Λαέρτης δ᾽ ἐχάρη καὶ μῦθον ἔειπε:  </p>
        <p><a>24.514</a>  τίς νύ μοι ἡμέρη ἥδε, θεοὶ φίλοι; ἦ μάλα χαίρω:  </p>
        <p><a>24.515</a>  υἱός θ᾽ υἱωνός τ᾽ ἀρετῆς πέρι δῆριν ἔχουσιν.  </p>
        <p><a>24.516</a>  τὸν δὲ παρισταμένη προσέφη γλαυκῶπις Ἀθήνη:  </p>
        <p><a>24.517</a>  ὦ Ἀρκεισιάδη, πάντων πολὺ φίλταθ᾽ ἑταίρων,  </p>
        <p><a>24.518</a>  εὐξάμενος κούρῃ γλαυκώπιδι καὶ Διὶ πατρί,  </p>
        <p><a>24.519</a>  αἶψα μαλ᾽ ἀμπεπαλὼν προΐει δολιχόσκιον ἔγχος.  </p>
        <p><a>24.520</a>  ὣς φάτο, καί ῥ᾽ ἔμπνευσε μένος μέγα Παλλὰς Ἀθήνη  </p>
        <p><a>24.521</a>  εὐξάμενος δ᾽ ἄρ᾽ ἔπειτα Διὸς κούρῃ μεγάλοιο,  </p>
        <p><a>24.522</a>  αἶψα μάλ᾽ ἀμπεπαλὼν προΐει δολιχόσκιον ἔγχος,  </p>
        <p><a>24.523</a>  καὶ βάλεν Εὐπείθεα κόρυθος διὰ χαλκοπαρῄου.  </p>
        <p><a>24.524</a>  ἡ δ᾽ οὐκ ἔγχος ἔρυτο, διαπρὸ δὲ εἴσατο χαλκός,  </p>
        <p><a>24.525</a>  δούπησεν δὲ πεσών, ἀράβησε δὲ τεύχε᾽ ἐπ᾽ αὐτῷ.  </p>
        <p><a>24.526</a>  ἐν δ᾽ ἔπεσον προμάχοις Ὀδυσεὺς καὶ φαίδιμος υἱός,  </p>
        <p><a>24.527</a>  τύπτον δὲ ξίφεσίν τε καὶ ἔγχεσιν ἀμφιγύοισι.  </p>
        <p><a>24.528</a>  καί νύ κε δὴ πάντας ὄλεσαν καὶ ἔθηκαν ἀνόστους,  </p>
        <p><a>24.529</a>  εἰ μὴ Ἀθηναίη, κούρη Διὸς αἰγιόχοιο,  </p>
        <p><a>24.530</a>  ἤϋσεν φωνῇ, κατὰ ἔσχεθε λαὸν ἅπαντα.  </p>
        <p><a>24.531</a>  ἴσχεσθε πτολέμου, Ἰθακήσιοι, ἀργαλέοιο,  </p>
        <p><a>24.532</a>  ὥς κεν ἀναιμωτί γε διακρινθῆτε τάχιστα.  </p>
        <p><a>24.533</a>  ὣς φάτ᾽ Ἀθηναίη, τοὺς δὲ χλωρὸν δέος εἷλεν:  </p>
        <p><a>24.534</a>  τῶν δ᾽ ἄρα δεισάντων ἐκ χειρῶν ἔπτατο τεύχεα,  </p>
        <p><a>24.535</a>  πάντα δ᾽ ἐπὶ χθονὶ πῖπτε, θεᾶς ὄπα φωνησάσης:  </p>
        <p><a>24.536</a>  πρὸς δὲ πόλιν τρωπῶντο λιλαιόμενοι βιότοιο.  </p>
        <p><a>24.537</a>  σμερδαλέον δ᾽ ἐβόησε πολύτλας δῖος Ὀδυσσεύς,  </p>
        <p><a>24.538</a>  οἴμησεν δὲ ἀλεὶς ὥς τ᾽ αἰετὸς ὑψιπετήεις.  </p>
        <p><a>24.539</a>  καὶ τότε δὴ Κρονίδης ἀφίει ψολόεντα κεραυνόν,  </p>
        <p><a>24.540</a>  κὰδ δ᾽ ἔπεσε πρόσθε γλαυκώπιδος ὀβριμοπάτρης.  </p>
        <p><a>24.541</a>  δὴ τότ᾽ Ὀδυσσῆα προσέφη γλαυκῶπις Ἀθήνη:  </p>
        <p><a>24.542</a>  διογενὲς Λαερτιάδη, πολυμήχαν᾽ Ὀδυσσεῦ,  </p>
        <p><a>24.543</a>  ἴσχεο, παῦε δὲ νεῖκος ὁμοιΐου πολέμοιο,  </p>
        <p><a>24.544</a>  μή πως τοι Κρονίδης κεχολώσεται εὐρύοπα Ζεύς.  </p>
        <p><a>24.545</a>  ὣς φάτ᾽ Ἀθηναίη, ὁ δ᾽ ἐπείθετο, χαῖρε δὲ θυμῷ.  </p>
        <p><a>24.546</a>  ὅρκια δ᾽ αὖ κατόπισθε μετ᾽ ἀμφοτέροισιν ἔθηκεν  </p>
        <p><a>24.547</a>  Παλλὰς Ἀθηναίη, κούρη Διὸς αἰγιόχοιο,  </p>
        <p><a>24.548</a>  Μέντορι εἰδομένη ἠμὲν δέμας ἠδὲ καὶ αὐδήν.  </p>
    </div>
<br><br>
</div>
</div>
<script src="https://code.jquery.com/jquery-2.1.4.min.js"></script>
<script src="scripts/jquery.nicescroll.min.js"></script>
<script src="scripts/common.js"></script>
</body>
</html>
