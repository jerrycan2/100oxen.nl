<!doctype html>
<html lang="el">
  <head>
    <meta http-equiv="Content-Type" content="text/html; charset=UTF-8" />
      <title>Hesiod: Theogony, Greek text</title>
      <link href='https://fonts.googleapis.com/css?family=Noto+Sans&subset=latin,greek,greek-ext' rel='stylesheet' type='text/css'>
		<link rel="stylesheet" href="css/common.css" type="text/css">
	</head>
<body>
<div class="contents greek" id="greektext">
<h2>ΗΣΙΟΔΟΣ</h2>
<h4>ΘΕΟΓΟΝΙΑ</h4>
<p><a>1</a> μουσάων Ἑλικωνιάδων ἀρχώμεθ᾽ ἀείδειν,</p>
<p> αἵθ᾽ Ἑλικῶνος ἔχουσιν ὄρος μέγα τε ζάθεόν τε</p>
<p> καί τε περὶ κρήνην ἰοειδέα πόσσ᾽ ἁπαλοῖσιν</p>
<p> ὀρχεῦνται καὶ βωμὸν ἐρισθενέος Κρονίωνος.</p>
<p><a>5</a> καί τε λοεσσάμεναι τέρενα χρόα Περμησσοῖο</p>
<p> ἢ Ἵππου κρήνης ἢ Ὀλμειοῦ ζαθέοιο</p>
<p> ἀκροτάτῳ Ἑλικῶνι χοροὺς ἐνεποιήσαντο</p>
<p> καλούς, ἱμερόεντας: ἐπερρώσαντο δὲ ποσσίν.</p>
<p> ἔνθεν ἀπορνύμεναι, κεκαλυμμέναι ἠέρι πολλῇ,</p>
<p><a>10</a> ἐννύχιαι στεῖχον περικαλλέα ὄσσαν ἱεῖσαι, </p>
<p> ὑμνεῦσαι Δία τ᾽ αἰγίοχον καὶ πότνιαν Ἥρην</p>
<p> Ἀργεΐην, χρυσέοισι πεδίλοις ἐμβεβαυῖαν,</p>
<p> κούρην τ᾽ αἰγιόχοιο Διὸς γλαυκῶπιν Ἀθήνην</p>
<p> Φοῖβόν τ᾽ Ἀπόλλωνα καὶ Ἄρτεμιν ἰοχέαιραν</p>
<p><a>15</a> ἠδὲ Ποσειδάωνα γεήοχον, ἐννοσίγαιον,</p>
<p> καὶ Θέμιν αἰδοίην ἑλικοβλέφαρόν τ᾽ Ἀφροδίτην</p>
<p> Ἥβην τε χρυσοστέφανον καλήν τε Διώνην</p>
<p> Λητώ τ᾽ Ἰαπετόν τε ἰδὲ Κρόνον ἀγκυλομήτην</p>
<p> Ἠῶ τ᾽ Ἠέλιόν τε μέγαν λαμπράν τε Σελήνην</p>
<p><a>20</a> Γαῖάν τ᾽ Ὠκεανόν τε μέγαν καὶ Νύκτα μέλαιναν</p>
<p> ἄλλων τ᾽ ἀθανάτων ἱερὸν γένος αἰὲν ἐόντων.</p>
<p> αἵ νύ ποθ᾽ Ἡσίοδον καλὴν ἐδίδαξαν ἀοιδήν,</p>
<p> ἄρνας ποιμαίνονθ᾽ Ἑλικῶνος ὕπο ζαθέοιο.</p>
<p> τόνδε δέ με πρώτιστα θεαὶ πρὸς μῦθον ἔειπον,</p>
<p><a>25</a> Μοῦσαι Ὀλυμπιάδες, κοῦραι Διὸς αἰγιόχοιο:</p>
<p> ποιμένες ἄγραυλοι, κάκ᾽ ἐλέγχεα, γαστέρες οἶον,</p>
<p> ἴδμεν ψεύδεα πολλὰ λέγειν ἐτύμοισιν ὁμοῖα,</p>
<p> ἴδμεν δ᾽, εὖτ᾽ ἐθέλωμεν, ἀληθέα γηρύσασθαι.</p>
<p> ὣς ἔφασαν κοῦραι μεγάλου Διὸς ἀρτιέπειαι:</p>
<p><a>30</a> καί μοι σκῆπτρον ἔδον δάφνης ἐριθηλέος ὄζον</p>
<p> δρέψασαι, θηητόν: ἐνέπνευσαν δέ μοι αὐδὴν</p>
<p> θέσπιν, ἵνα κλείοιμι τά τ᾽ ἐσσόμενα πρό τ᾽ ἐόντα.</p>
<p> καί μ᾽ ἐκέλονθ᾽ ὑμνεῖν μακάρων γένος αἰὲν ἐόντων,</p>
<p> σφᾶς δ᾽ αὐτὰς πρῶτόν τε καὶ ὕστατον αἰὲν ἀείδειν.</p>
<p><a>35</a> ἀλλὰ τί ἦ μοι ταῦτα περὶ δρῦν ἢ περὶ πέτρην; </p>
<p> τύνη, Μουσάων ἀρχώμεθα, ταὶ Διὶ πατρὶ</p>
<p> ὑμνεῦσαι τέρπουσι μέγαν νόον ἐντὸς Ὀλύμπου,</p>
<p> εἰρεῦσαι τά τ᾽ ἐόντα τά τ᾽ ἐσσόμενα πρό τ᾽ ἐόντα,</p>
<p> φωνῇ ὁμηρεῦσαι: τῶν δ᾽ ἀκάματος ῥέει αὐδὴ</p>
<p><a>40</a> ἐκ στομάτων ἡδεῖα: γελᾷ δέ τε δώματα πατρὸς</p>
<p> Ζηνὸς ἐριγδούποιο θεᾶν ὀπὶ λειριοέσσῃ</p>
<p> σκιδναμένῃ: ἠχεῖ δὲ κάρη νιφόεντος Ὀλύμπου</p>
<p> δώματά τ᾽ ἀθανάτων. αἳ δ᾽ ἄμβροτον ὄσσαν ἱεῖσαι</p>
<p> θεῶν γένος αἰδοῖον πρῶτον κλείουσιν ἀοιδῇ</p>
<p><a>45</a> ἐξ ἀρχῆς, οὓς Γαῖα καὶ Οὐρανὸς εὐρὺς ἔτικτεν,</p>
<p> οἵ τ᾽ ἐκ τῶν ἐγένοντο θεοί, δωτῆρες ἐάων.</p>
<p> δεύτερον αὖτε Ζῆνα, θεῶν πατέρ᾽ ἠδὲ καὶ ἀνδρῶν,</p>
<p> ἀρχόμεναί θ᾽ ὑμνεῦσι καὶ ἐκλήγουσαι ἀοιδῆς,</p>
<p> ὅσσον φέρτατός ἐστι θεῶν κράτεί τε μέγιστος.</p>
<p><a>50</a> αὖτις δ᾽ ἀνθρώπων τε γένος κρατερῶν τε Γιγάντων</p>
<p> ὑμνεῦσαι τέρπουσι Διὸς νόον ἐντὸς Ὀλύμπου</p>
<p> Μοῦσαι Ὀλυμπιάδες, κοῦραι Διὸς αἰγιόχοιο.</p>
<p> τὰς ἐν Πιερίῃ Κρονίδῃ τέκε πατρὶ μιγεῖσα</p>
<p> Μνημοσύνη, γουνοῖσιν Ἐλευθῆρος μεδέουσα,</p>
<p><a>55</a> λησμοσύνην τε κακῶν ἄμπαυμά τε μερμηράων. </p>
<p> ἐννέα γάρ οἱ νυκτὸς ἐμίσγετο μητίετα Ζεὺς</p>
<p> νόσφιν ἀπ᾽ ἀθανάτων ἱερὸν λέχος εἰσαναβαίνων:</p>
<p> ἀλλ᾽ ὅτε δή ῥ᾽ ἐνιαυτὸς ἔην, περὶ δ᾽ ἔτραπον ὧραι</p>
<p> μηνῶν φθινόντων, περὶ δ᾽ ἤματα πόλλ᾽ ἐτελέσθη,</p>
<p><a>60</a> ἣ δ᾽ ἔτεκ᾽ ἐννέα κούρας ὁμόφρονας, ᾗσιν ἀοιδὴ</p>
<p> μέμβλεται ἐν στήθεσσιν, ἀκηδέα θυμὸν ἐχούσαις,</p>
<p> τυτθὸν ἀπ᾽ ἀκροτάτης κορυφῆς νιφόεντος Ὀλύμπου.</p>
<p> ἔνθα σφιν λιπαροί τε χοροὶ καὶ δώματα καλά.</p>
<p> πὰρ δ᾽ αὐτῇς Χάριτές τε καὶ Ἵμερος οἰκί᾽ ἔχουσιν</p>
<p><a>65</a> ἐν θαλίῃς: ἐρατὴν δὲ διὰ στόμα ὄσσαν ἱεῖσαι</p>
<p> μέλπονται πάντων τε νόμους καὶ ἤθεα κεδνὰ</p>
<p> ἀθανάτων κλείουσιν, ἐπήρατον ὄσσαν ἱεῖσαι.</p>
<p> αἳ τότ᾽ ἴσαν πρὸς Ὄλυμπον ἀγαλλόμεναι ὀπὶ καλῇ,</p>
<p> ἀμβροσίῃ μολπῇ: περὶ δ᾽ ἴαχε γαῖα μέλαινα</p>
<p><a>70</a> ὑμνεύσαις, ἐρατὸς δὲ ποδῶν ὕπο δοῦπος ὀρώρει</p>
<p> νισσομένων πατέρ᾽ εἰς ὅν: ὃ δ᾽ οὐρανῷ ἐμβασιλεύει,</p>
<p> αὐτὸς ἔχων βροντὴν ἠδ᾽ αἰθαλόεντα κεραυνόν,</p>
<p> κάρτει νικήσας πατέρα Κρόνον: εὖ δὲ ἕκαστα</p>
<p> ἀθανάτοις διέταξεν ὁμῶς καὶ ἐπέφραδε τιμάς.</p>
<p><a>75</a> ταῦτ᾽ ἄρα Μοῦσαι ἄειδον, Ὀλύμπια δώματ᾽ ἔχουσαι,</p>
<p> ἐννέα θυγατέρες μεγάλου Διὸς ἐκγεγαυῖαι,</p>
<p> Κλειώ τ᾽ Εὐτέρπη τε Θάλειά τε Μελπομέενη τε</p>
<p> Τερψιχόρη τ᾽ Ἐρατώ τε Πολύμνιά τ᾽ Οὐρανίη τε</p>
<p> Καλλιόπη θ᾽: ἣ δὲ προφερεστάτη ἐστὶν ἁπασέων.</p>
<p><a>80</a> ἣ γὰρ καὶ βασιλεῦσιν ἅμ᾽ αἰδοίοισιν ὀπηδεῖ. </p>
<p> ὅν τινα τιμήσωσι Διὸς κοῦραι μεγάλοιο</p>
<p> γεινόμενόν τε ἴδωσι διοτρεφέων βασιλήων,</p>
<p> τῷ μὲν ἐπὶ γλώσσῃ γλυκερὴν χείουσιν ἐέρσην,</p>
<p> τοῦ δ᾽ ἔπε᾽ ἐκ στόματος ῥεῖ μείλιχα: οἱ δέ τε λαοὶ</p>
<p><a>85</a> πάντες ἐς αὐτὸν ὁρῶσι διακρίνοντα θέμιστας</p>
<p> ἰθείῃσι δίκῃσιν: ὃ δ᾽ ἀσφαλέως ἀγορεύων</p>
<p> αἶψά κε καὶ μέγα νεῖκος ἐπισταμένως κατέπαυσεν:</p>
<p> τοὔνεκα γὰρ βασιλῆες ἐχέφρονες, οὕνεκα λαοῖς</p>
<p> βλαπτομένοις ἀγορῆφι μετάτροπα ἔργα τελεῦσι</p>
<p><a>90</a> ῥηιδίως, μαλακοῖσι παραιφάμενοι ἐπέεσσιν.</p>
<p> ἐρχόμενον δ᾽ ἀν᾽ ἀγῶνα θεὸν ὣς ἱλάσκονται</p>
<p> αἰδοῖ μειλιχίῃ, μετὰ δὲ πρέπει ἀγρομένοισιν:</p>
<p> τοίη Μουσάων ἱερὴ δόσις ἀνθρώποισιν.</p>
<p> ἐκ γάρ τοι Μουσέων καὶ ἑκηβόλου Ἀπόλλωνος</p>
<p><a>95</a> ἄνδρες ἀοιδοὶ ἔασιν ἐπὶ χθόνα καὶ κιθαρισταί, </p>
<p> ἐκ δὲ Διὸς βασιλῆες: ὃ δ᾽ ὄλβιος, ὅν τινα Μοῦσαι</p>
<p> φίλωνται: γλυκερή οἱ ἀπὸ στόματος ῥέει αὐδή.</p>
<p> εἰ γάρ τις καὶ πένθος ἔχων νεοκηδέι θυμῷ</p>
<p> ἄζηται κραδίην ἀκαχήμενος, αὐτὰρ ἀοιδὸς</p>
<p><a>100</a> Μουσάων θεράπων κλέεα προτέρων ἀνθρώπων</p>
<p> ὑμνήσῃ μάκαράς τε θεούς, οἳ Ὄλυμπον ἔχουσιν,</p>
<p> αἶψ᾽ ὅ γε δυσφροσυνέων ἐπιλήθεται οὐδέ τι κηδέων</p>
<p> μέμνηται: ταχέως δὲ παρέτραπε δῶρα θεάων.</p>
<p> χαίρετε, τέκνα Διός, δότε δ᾽ ἱμερόεσσαν ἀοιδήν.</p>
<p><a>105</a> κλείετε δ᾽ ἀθανάτων ἱερὸν γένος αἰὲν ἐόντων, </p>
<p> οἳ Γῆς τ᾽ ἐξεγένοντο καὶ Οὐρανοῦ ἀστερόεντος,</p>
<p> Νυκτός τε δνοφερῆς, οὕς θ᾽ ἁλμυρὸς ἔτρεφε Πόντος.</p>
<p> εἴπατε δ᾽, ὡς τὰ πρῶτα θεοὶ καὶ γαῖα γένοντο</p>
<p> καὶ ποταμοὶ καὶ πόντος ἀπείριτος, οἴδματι θυίων, </p>
<p><a>110</a> ἄστρα τε λαμπετόωντα καὶ οὐρανὸς εὐρὺς ὕπερθεν</p>
<p> οἵ τ᾽ ἐκ τῶν ἐγένοντο θεοί, δωτῆρες ἐάων </p>
<p> ὥς τ᾽ ἄφενος δάσσαντο καὶ ὡς τιμὰς διέλοντο</p>
<p> ἠδὲ καὶ ὡς τὰ πρῶτα πολύπτυχον ἔσχον Ὄλυμπον.</p>
<p> ταῦτά μοι ἔσπετε Μοῦσαι, Ὀλύμπια δώματ᾽ ἔχουσαι</p>
<p><a>115</a> ἐξ ἀρχῆς, καὶ εἴπαθ᾽, ὅ τι πρῶτον γένετ᾽ αὐτῶν.</p>
<p> ἦ τοι μὲν πρώτιστα Χάος γένετ᾽, αὐτὰρ ἔπειτα</p>
<p> Γαῖ᾽ εὐρύστερνος, πάντων ἕδος ἀσφαλὲς αἰεὶ</p>
<p> ἀθανάτων, οἳ ἔχουσι κάρη νιφόεντος Ὀλύμπου, </p>
<p> Τάρταρά τ᾽ ἠερόεντα μυχῷ χθονὸς εὐρυοδείης,</p>
<p><a>120</a> ἠδ᾽ Ἔρος, ὃς κάλλιστος ἐν ἀθανάτοισι θεοῖσι,</p>
<p> λυσιμελής, πάντων δὲ θεῶν πάντων τ᾽ ἀνθρώπων</p>
<p> δάμναται ἐν στήθεσσι νόον καὶ ἐπίφρονα βουλήν.</p>
<p> ἐκ Χάεος δ᾽ Ἔρεβός τε μέλαινά τε Νὺξ ἐγένοντο:</p>
<p> Νυκτὸς δ᾽ αὖτ᾽ Αἰθήρ τε καὶ Ἡμέρη ἐξεγένοντο,</p>
<p><a>125</a> οὓς τέκε κυσαμένη Ἐρέβει φιλότητι μιγεῖσα. </p>
<p> Γαῖα δέ τοι πρῶτον μὲν ἐγείνατο ἶσον ἑαυτῇ </p>
<p> Οὐρανὸν ἀστερόενθ᾽, ἵνα μιν περὶ πάντα καλύπτοι,</p>
<p> ὄφρ᾽ εἴη μακάρεσσι θεοῖς ἕδος ἀσφαλὲς αἰεί.</p>
<p> γείνατο δ᾽ Οὔρεα μακρά, θεῶν χαρίεντας ἐναύλους,</p>
<p><a>130</a> Νυμφέων, αἳ ναίουσιν ἀν᾽ οὔρεα βησσήεντα.</p>
<p> ἣ δὲ καὶ ἀτρύγετον πέλαγος τέκεν, οἴδματι θυῖον, </p>
<p> Πόντον, ἄτερ φιλότητος ἐφιμέρου: αὐτὰρ ἔπειτα</p>
<p> Οὐρανῷ εὐνηθεῖσα τέκ᾽ Ὠκεανὸν βαθυδίνην,</p>
<p> Κοῖόν τε Κρῖόν θ᾽ Ὑπερίονά τ᾽ Ἰαπετόν τε</p>
<p><a>135</a> Θείαν τε Ῥείαν τε Θέμιν τε Μνημοσύνην τε</p>
<p> Φοίβην τε χρυσοστέφανον Τηθύν τ᾽ ἐρατεινήν.</p>
<p> τοὺς δὲ μέθ᾽ ὁπλότατος γένετο Κρόνος ἀγκυλομήτης,</p>
<p> δεινότατος παίδων: θαλερὸν δ᾽ ἤχθηρε τοκῆα.</p>
<p> γείνατο δ᾽ αὖ Κύκλωπας ὑπέρβιον ἦτορ ἔχοντας,</p>
<p><a>140</a> Βρόντην τε Στερόπην τε καὶ Ἄργην ὀβριμόθυμον, </p>
<p> οἳ Ζηνὶ βροντήν τε δόσαν τεῦξάν τε κεραυνόν.</p>
<p> οἳ δή τοι τὰ μὲν ἄλλα θεοῖς ἐναλίγκιοι ἦσαν, </p>
<p> μοῦνος δ᾽ ὀφθαλμὸς μέσσῳ ἐνέκειτο μετώπῳ.</p>
<p> Κύκλωπες δ᾽ ὄνομ᾽ ἦσαν ἐπώνυμον, οὕνεκ᾽ ἄρα σφέων</p>
<p><a>145</a> κυκλοτερὴς ὀφθαλμὸς ἕεις ἐνέκειτο μετώπῳ:</p>
<p> ἰσχὺς δ᾽ ἠδὲ βίη καὶ μηχαναὶ ἦσαν ἐπ᾽ ἔργοις.</p>
<p> ἄλλοι δ᾽ αὖ Γαίης τε καὶ Οὐρανοῦ ἐξεγένοντο</p>
<p> τρεῖς παῖδες μεγάλοι τε καὶ ὄβριμοι, οὐκ ὀνομαστοί,</p>
<p> Κόττος τε Βριάρεώς τε Γύης θ᾽, ὑπερήφανα τέκνα.</p>
<p><a>150</a> τῶν ἑκατὸν μὲν χεῖρες ἀπ᾽ ὤμων ἀίσσοντο,</p>
<p> ἄπλαστοι, κεφαλαὶ δὲ ἑκάστῳ πεντήκοντα</p>
<p> ἐξ ὤμων ἐπέφυκον ἐπὶ στιβαροῖσι μέλεσσιν:</p>
<p> ἰσχὺς δ᾽ ἄπλητος κρατερὴ μεγάλῳ ἐπὶ εἴδει.</p>
<p> ὅσσοι γὰρ Γαίης τε καὶ Οὐρανοῦ ἐξεγένοντο,</p>
<p><a>155</a> δεινότατοι παίδων, σφετέρῳ δ᾽ ἤχθοντο τοκῆι</p>
<p> ἐξ ἀρχῆς: καὶ τῶν μὲν ὅπως τις πρῶτα γένοιτο,</p>
<p> πάντας ἀποκρύπτασκε, καὶ ἐς φάος οὐκ ἀνίεσκε,</p>
<p> Γαίης ἐν κευθμῶνι, κακῷ δ᾽ ἐπετέρπετο ἔργῳ</p>
<p> Οὐρανός. ἣ δ᾽ ἐντὸς στοναχίζετο Γαῖα πελώρη</p>
<p><a>160</a> στεινομένη: δολίην δὲ κακήν τ᾽ ἐφράσσατο τέχνην. </p>
<p> αἶψα δὲ ποιήσασα γένος πολιοῦ ἀδάμαντος</p>
<p> τεῦξε μέγα δρέπανον καὶ ἐπέφραδε παισὶ φίλοισιν:</p>
<p> εἶπε δὲ θαρσύνουσα, φίλον τετιημένη ἦτορ:</p>
<p> παῖδες ἐμοὶ καὶ πατρὸς ἀτασθάλου, αἴ κ᾽ ἐθέλητε</p>
<p><a>165</a> πείθεσθαι, πατρός κε κακὴν τισαίμεθα λώβην</p>
<p> ὑμετέρου: πρότερος γὰρ ἀεικέα μήσατο ἔργα.</p>
<p> ὣς φάτο: τοὺς δ᾽ ἄρα πάντας ἕλεν δέος, οὐδέ τις αὐτῶν</p>
<p> φθέγξατο. θαρσήσας δὲ μέγας Κρόνος ἀγκυλομήτης</p>
<p> ἂψ αὖτις μύθοισι προσηύδα μητέρα κεδνήν:</p>
<p><a>170</a> μῆτερ, ἐγώ κεν τοῦτό γ᾽ ὑποσχόμενος τελέσαιμι</p>
<p> ἔργον, ἐπεὶ πατρός γε δυσωνύμου οὐκ ἀλεγίζω</p>
<p> ἡμετέρου: πρότερος γὰρ ἀεικέα μήσατο ἔργα.</p>
<p> ὣς φάτο: γήθησεν δὲ μέγα φρεσὶ Γαῖα πελώρη: </p>
<p> εἷσε δέ μιν κρύψασα λόχῳ: ἐνέθηκε δὲ χερσὶν</p>
<p><a>175</a> ἅρπην καρχαρόδοντα: δόλον δ᾽ ὑπεθήκατο πάντα. </p>
<p> ἦλθε δὲ νύκτ᾽ ἐπάγων μέγας Οὐρανός, ἀμφὶ δὲ Γαίῃ</p>
<p> ἱμείρων φιλότητος ἐπέσχετο καί ῥ᾽ ἐτανύσθη</p>
<p> πάντη: ὃ δ᾽ ἐκ λοχέοιο πάις ὠρέξατο χειρὶ</p>
<p> σκαιῇ, δεξιτερῇ δὲ πελώριον ἔλλαβεν ἅρπην</p>
<p><a>180</a> μακρὴν καρχαρόδοντα, φίλου δ᾽ ἀπὸ μήδεα πατρὸς</p>
<p> ἐσσυμένως ἤμησε, πάλιν δ᾽ ἔρριψε φέρεσθαι</p>
<p> ἐξοπίσω: τὰ μὲν οὔ τι ἐτώσια ἔκφυγε χειρός:</p>
<p> ὅσσαι γὰρ ῥαθάμιγγες ἀπέσσυθεν αἱματόεσσαι,</p>
<p> πάσας δέξατο Γαῖα: περιπλομένων δ᾽ ἐνιαυτῶν</p>
<p><a>185</a> γείνατ᾽ Ἐρινῦς τε κρατερὰς μεγάλους τε Γίγαντας, </p>
<p> τεύχεσι λαμπομένους, δολίχ᾽ ἔγχεα χερσὶν ἔχοντας,</p>
<p> Νύμφας θ᾽ ἃς Μελίας καλέουσ᾽ ἐπ᾽ ἀπείρονα γαῖαν.</p>
<p> μήδεα δ᾽ ὡς τὸ πρῶτον ἀποτμήξας ἀδάμαντι</p>
<p> κάββαλ᾽ ἀπ᾽ ἠπείροιο πολυκλύστῳ ἐνὶ πόντῳ,</p>
<p><a>190</a> ὣς φέρετ᾽ ἂμ πέλαγος πουλὺν χρόνον, ἀμφὶ δὲ λευκὸς</p>
<p> ἀφρὸς ἀπ᾽ ἀθανάτου χροὸς ὤρνυτο: τῷ δ᾽ ἔνι κούρη</p>
<p> ἐθρέφθη: πρῶτον δὲ Κυθήροισιν ζαθέοισιν</p>
<p> ἔπλητ᾽, ἔνθεν ἔπειτα περίρρυτον ἵκετο Κύπρον.</p>
<p> ἐκ δ᾽ ἔβη αἰδοίη καλὴ θεός, ἀμφὶ δὲ ποίη</p>
<p><a>195</a> ποσσὶν ὕπο ῥαδινοῖσιν ἀέξετο: τὴν δ᾽ Ἀφροδίτην</p>
<p> ἀφρογενέα τε θεὰν καὶ ἐυστέφανον Κυθέρειαν </p>
<p> κικλῄσκουσι θεοί τε καὶ ἀνέρες, οὕνεκ᾽ ἐν ἀφρῷ</p>
<p> θρέφθη: ἀτὰρ Κυθέρειαν, ὅτι προσέκυρσε Κυθήροις:</p>
<p> Κυπρογενέα δ᾽, ὅτι γέντο πολυκλύστῳ ἐνὶ Κύπρῳ:</p>
<p><a>200</a> ἠδὲ φιλομμηδέα, ὅτι μηδέων ἐξεφαάνθη.</p>
<p> τῇ δ᾽ Ἔρος ὡμάρτησε καὶ Ἵμερος ἕσπετο καλὸς</p>
<p> γεινομένῃ τὰ πρῶτα θεῶν τ᾽ ἐς φῦλον ἰούσῃ.</p>
<p> ταύτην δ᾽ ἐξ ἀρχῆς τιμὴν ἔχει ἠδὲ λέλογχε</p>
<p> μοῖραν ἐν ἀνθρώποισι καὶ ἀθανάτοισι θεοῖσι,</p>
<p><a>205</a> παρθενίους τ᾽ ὀάρους μειδήματά τ᾽ ἐξαπάτας τε</p>
<p> τέρψιν τε γλυκερὴν φιλότητά τε μειλιχίην τε.</p>
<p> τοὺς δὲ πατὴρ Τιτῆνας ἐπίκλησιν καλέεσκε</p>
<p> παῖδας νεικείων μέγας Οὐρανός, οὓς τέκεν αὐτός:</p>
<p> φάσκε δὲ τιταίνοντας ἀτασθαλίῃ μέγα ῥέξαι</p>
<p><a>210</a> ἔργον, τοῖο δ᾽ ἔπειτα τίσιν μετόπισθεν ἔσεσθαι.</p>
<p> νὺξ δ᾽ ἔτεκεν στυγερόν τε Μόρον καὶ Κῆρα μέλαιναν</p>
<p> καὶ Θάνατον, τέκε δ᾽ Ὕπνον, ἔτικτε δὲ φῦλον Ὀνείρων:</p>
<p><a>214</a> δεύτερον αὖ Μῶμον καὶ Ὀιζὺν ἀλγινόεσσαν</p>
<p><a>213</a> οὔ τινι κοιμηθεῖσα θεὰ τέκε Νὺξ ἐρεβεννή, </p>
<p><a>215</a> Ἑσπερίδας θ᾽, ᾗς μῆλα πέρην κλυτοῦ Ὠκεανοῖο</p>
<p> χρύσεα καλὰ μέλουσι φέροντά τε δένδρεα καρπόν.</p>
<p> καὶ Μοίρας καὶ Κῆρας ἐγείνατο νηλεοποίνους,</p>
<p> Κλωθώ τε Λάχεσίν τε καὶ Ἄτροπον, αἵτε βροτοῖσι</p>
<p> γεινομένοισι διδοῦσιν ἔχειν ἀγαθόν τε κακόν τε,</p>
<p><a>220</a> αἵτ᾽ ἀνδρῶν τε θεῶν τε παραιβασίας ἐφέπουσιν:</p>
<p> οὐδέ ποτε λήγουσι θεαὶ δεινοῖο χόλοιο,</p>
<p> πρίν γ᾽ ἀπὸ τῷ δώωσι κακὴν ὄπιν, ὅς τις ἁμάρτῃ.</p>
<p> τίκτε δὲ καὶ Νέμεσιν, πῆμα θνητοῖσι βροτοῖσι,</p>
<p> Νὺξ ὀλοή: μετὰ τὴν δ᾽ Ἀπάτην τέκε καὶ Φιλότητα</p>
<p><a>225</a> Γῆράς τ᾽ οὐλόμενον, καὶ Ἔριν τέκε καρτερόθυμον.</p>
<p> αὐτὰρ Ἔρις στυγερὴ τέκε μὲν Πόνον ἀλγινόεντα</p>
<p> Λήθην τε Λιμόν τε καὶ Ἄλγεα δακρυόεντα</p>
<p> Ὑσμίνας τε Μάχας τε Φόνους τ᾽ Ἀνδροκτασίας τε</p>
<p> Νείκεά τε ψευδέας τε Λόγους Ἀμφιλλογίας τε</p>
<p><a>230</a> Δυσνομίην τ᾽ Ἄτην τε, συνήθεας ἀλλήλῃσιν,</p>
<p> Ὅρκον θ᾽, ὃς δὴ πλεῖστον ἐπιχθονίους ἀνθρώπους</p>
<p> πημαίνει, ὅτε κέν τις ἑκὼν ἐπίορκον ὀμόσσῃ.</p>
<p> Νηρέα δ᾽ ἀψευδέα καὶ ἀληθέα γείνατο Πόντος,</p>
<p> πρεσβύτατον παίδων: αὐτὰρ καλέουσι γέροντα,</p>
<p><a>235</a> οὕνεκα νημερτής τε καὶ ἤπιος, οὐδὲ θεμιστέων</p>
<p> λήθεται, ἀλλὰ δίκαια καὶ ἤπια δήνεα οἶδεν:</p>
<p> αὖτις δ᾽ αὖ Θαύμαντα μέγαν καὶ ἀγήνορα Φόρκυν</p>
<p> Γαίῃ μισγόμενος καὶ Κητὼ καλλιπάρῃον</p>
<p> Εὐρυβίην τ᾽ ἀδάμαντος ἐνὶ φρεσὶ θυμὸν ἔχουσαν.</p>
<p><a>240</a> Νηρῆος δ᾽ ἐγένοντο μεγήρατα τέκνα θεάων</p>
<p> πόντῳ ἐν ἀτρυγέτῳ καὶ Δωρίδος ἠυκόμοιο,</p>
<p> κούρης Ὠκεανοῖο, τελήεντος ποταμοῖο,</p>
<p> Πλωτώ τ᾽ Εὐκράντη τε Σαώ τ᾽ Ἀμφιτρίτη τε</p>
<p> Εὐδώρη τε Θέτις τε Γαλήνη τε Γλαύκη τε</p>
<p><a>245</a> Κυμοθόη Σπειώ τε Θόη θ᾽ Ἀλίη τ᾽ ἐρόεσσα</p>
<p> Πασιθέη τ᾽ Ἐρατώ τε καὶ Εὐνίκη ῥοδόπηχυς</p>
<p> καὶ Μελίτη χαρίεσσα καὶ Εὐλιμένη καὶ Ἀγαυὴ</p>
<p> Δωτώ τε Πρωτώ τε Φέρουσά τε Δυναμένη τε</p>
<p> Νησαίη τε καὶ Ἀκταίη καὶ Πρωτομέδεια</p>
<p><a>250</a> Δωρὶς καὶ Πανόπεια καὶ εὐειδὴς Γαλάτεια</p>
<p> Ἱπποθόη τ᾽ ἐρόεσσα καὶ Ἱππονόη ῥοδόπηχυς</p>
<p> Κυμοδόκη θ᾽, ἣ κύματ᾽ ἐν ἠεροειδέι πόντῳ</p>
<p> πνοιάς τε ζαέων ἀνέμων σὺν Κυματολήγῃ</p>
<p> ῥεῖα πρηΰνει καὶ ἐυσφύρῳ Ἀμφιτρίτῃ,</p>
<p><a>255</a> Κυμώ τ᾽ Ἠιόνη τε ἐυστέφανός θ᾽ Ἁλιμήδη</p>
<p> Γλαυκονόμη τε φιλομμειδὴς καὶ Ποντοπόρεια</p>
<p> Ληαγόρη τε καὶ Εὐαγόρη καὶ Λαομέδεια</p>
<p> Πουλυνόη τε καὶ Αὐτονόη καὶ Λυσιάνασσα</p>
<p> Εὐάρνη τε φυήν τ᾽ ἐρατὴ καὶ εἶδος ἄμωμος</p>
<p><a>260</a> καὶ Ψαμάθη χαρίεσσα δέμας δίη τε Μενίππη</p>
<p> Νησώ τ᾽ Εὐπόμπη τε Θεμιστώ τε Προνόη τε</p>
<p> Νημερτής θ᾽, ἣ πατρὸς ἔχει νόον ἀθανάτοιο.</p>
<p> αὗται μὲν Νηρῆος ἀμύμονος ἐξεγένοντο</p>
<p> κοῦραι πεντήκοντα, ἀμύμονα ἔργα ἰδυῖαι.</p>
<p><a>265</a> Θαύμας δ᾽ Ὠκεανοῖο βαθυρρείταο θύγατρα</p>
<p> ἠγάγετ᾽ Ἠλέκτρην: ἣ δ᾽ ὠκεῖαν τέκεν Ἶριν</p>
<p> ἠυκόμους θ᾽ Ἁρπυίας Ἀελλώ τ᾽ Ὠκυπέτην τε,</p>
<p> αἵ ῥ᾽ ἀνέμων πνοιῇσι καὶ οἰωνοῖς ἅμ᾽ ἕπονται</p>
<p> ὠκείῃς πτερύγεσσι: μεταχρόνιαι γὰρ ἴαλλον.</p>
<p><a>270</a> Φόρκυϊ δ᾽ αὖ Κητὼ Γραίας τέκε καλλιπαρῄους</p>
<p> ἐκ γενετῆς πολιάς, τὰς δὴ Γραίας καλέουσιν</p>
<p> ἀθάνατοί τε θεοὶ χαμαὶ ἐρχόμενοί τ᾽ ἄνθρωποι,</p>
<p> Πεμφρηδώ τ᾽ ἐύπεπλον Ἐνυώ τε κροκόπεπλον,</p>
<p> Γοργούς θ᾽, αἳ ναίουσι πέρην κλυτοῦ Ὠκεανοῖο</p>
<p><a>275</a> ἐσχατιῇ πρὸς Νυκτός, ἵν᾽ Ἑσπερίδες λιγύφωνοι,</p>
<p> Σθεννώ τ᾽ Εὐρυάλη τε Μέδουσά τε λυγρὰ παθοῦσα.</p>
<p> ἣ μὲν ἔην θνητή, αἳ δ᾽ ἀθάνατοι καὶ ἀγήρῳ,</p>
<p> αἱ δύο: τῇ δὲ μιῇ παρελέξατο Κυανοχαίτης</p>
<p> ἐν μαλακῷ λειμῶνι καὶ ἄνθεσιν εἰαρινοῖσιν.</p>
<p><a>280</a> τῆς δ᾽ ὅτε δὴ Περσεὺς κεφαλὴν ἀπεδειροτόμησεν, </p>
<p> ἔκθορε Χρυσαωρ τε μέγας καὶ Πήγασος ἵππος.</p>
<p> τῷ μὲν ἐπώνυμον ἦεν, ὅτ᾽ Ὠκεανοῦ περὶ πηγὰς</p>
<p> γένθ᾽, ὃ δ᾽ ἄορ χρύσειον ἔχων μετὰ χερσὶ φίλῃσιν.</p>
<p> χὠ μὲν ἀποπτάμενος προλιπὼν χθόνα, μητέρα μήλων,</p>
<p><a>285</a> ἵκετ᾽ ἐς ἀθανάτους: Ζηνὸς δ᾽ ἐν δώμασι ναίει</p>
<p> βροντήν τε στεροπήν τε φέρων Διὶ μητιόεντι.</p>
<p> Χρυσάωρ δ᾽ ἔτεκεν τρικέφαλον Γηρυονῆα</p>
<p> μιχθεὶς Καλλιρόῃ κούρῃ κλυτοῦ Ὠκεανοῖο.</p>
<p> τὸν μὲν ἄρ᾽ ἐξενάριξε βίη Ἡρακληείη</p>
<p><a>290</a> βουσὶ παρ᾽ εἰλιπόδεσσι περιρρύτῳ εἰν Ἐρυθείῃ</p>
<p> ἤματι τῷ ὅτε περ βοῦς ἤλασεν εὐρυμετώπους</p>
<p> Τίρυνθ᾽ εἰς ἱερὴν διαβὰς πόρον Ὠκεανοῖο</p>
<p> Ὄρθον τε κτείνας καὶ βουκόλον Εὐρυτίωνα</p>
<p> σταθμῷ ἐν ἠερόεντι πέρην κλυτοῦ Ὠκεανοῖο.</p>
<p><a>295</a> ἣ δ᾽ ἔτεκ᾽ ἄλλο πέλωρον ἀμήχανον, οὐδὲν ἐοικὸς</p>
<p> θνητοῖς ἀνθρώποις οὐδ᾽ ἀθανάτοισι θεοῖσιν,</p>
<p> σπῆι ἔνι γλαφυρῷ θείην κρατερόφρον᾽ Ἔχιδναν,</p>
<p> ἥμισυ μὲν νύμφην ἑλικώπιδα καλλιπάρῃον,</p>
<p> ἥμισυ δ᾽ αὖτε πέλωρον ὄφιν δεινόν τε μέγαν τε</p>
<p><a>300</a> αἰόλον ὠμηστὴν ζαθέης ὑπὸ κεύθεσι γαίης. </p>
<p> ἔνθα δέ οἱ σπέος ἐστὶ κάτω κοίλῃ ὑπὸ πέτρῃ</p>
<p> τηλοῦ ἀπ᾽ ἀθανάτων τε θεῶν θνητῶν τ᾽ ἀνθρώπων:</p>
<p> ἔνθ᾽ ἄρα οἱ δάσσαντο θεοὶ κλυτὰ δώματα ναίειν.</p>
<p> ἣ δ᾽ ἔρυτ᾽ εἰν Ἀρίμοισιν ὑπὸ χθονὶ λυγρὴ Ἔχιδνα,</p>
<p><a>305</a> ἀθάνατος νύμφη καὶ ἀγήραος ἤματα πάντα. </p>
<p> τῇ δὲ Τυφάονά φασι μιγήμεναι ἐν φιλότητι</p>
<p> δεινόν θ᾽ ὑβριστήν τ᾽ ἄνομόν θ᾽ ἑλικώπιδι κούρῃ:</p>
<p> ἣ δ᾽ ὑποκυσαμένη τέκετο κρατερόφρονα τέκνα.</p>
<p> Ὄρθον μὲν πρῶτον κύνα γείνατο Γηρυονῆι:</p>
<p><a>310</a> δεύτερον αὖτις ἔτικτεν ἀμήχανον, οὔ τι φατειὸν</p>
<p> Κέρβερον ὠμηστήν, Ἀίδεω κύνα χαλκεόφωνον,</p>
<p> πεντηκοντακέφαλον, ἀναιδέα τε κρατερόν τε:</p>
<p> τὸ τρίτον Ὕδρην αὖτις ἐγείνατο λυγρὰ ἰδυῖαν</p>
<p> Λερναίην, ἣν θρέψε θεὰ λευκώλενος Ἥρη</p>
<p><a>315</a> ἄπλητον κοτέουσα βίῃ Ἡρακληείῃ. </p>
<p> καὶ τὴν μὲν Διὸς υἱὸς ἐνήρατο νηλέι χαλκῷ</p>
<p> Ἀμφιτρυωνιάδης σὺν ἀρηιφίλῳ Ἰολάῳ</p>
<p> Ηρακλέης βουλῇσιν Ἀθηναίης ἀγελείης.</p>
<p> ἣ δὲ Χίμαιραν ἔτικτε πνέουσαν ἀμαιμάκετον πῦρ,</p>
<p><a>320</a> δεινήν τε μεγάλην τε ποδώκεά τε κρατερήν τε:</p>
<p> τῆς δ᾽ ἦν τρεῖς κεφαλαί: μία μὲν χαροποῖο λέοντος,</p>
<p> ἣ δὲ χιμαίρης, ἣ δ᾽ ὄφιος, κρατεροῖο δράκοντος,</p>
<p> πρόσθε λέων, ὄπιθεν δὲ δράκων, μέσση δὲ χίμαιρα,</p>
<p> δεινὸν ἀποπνείουσα πυρὸς μένος αἰθομένοιο. </p>
<p><a>325</a> τὴν μὲν Πήγασος εἷλε καὶ ἐσθλὸς Βελλεροφόντης. </p>
<p> ἣ δ᾽ ἄρα Φῖκ᾽ ὀλοὴν τέκε Καδμείοισιν ὄλεθρον</p>
<p> Ὅρθῳ ὑποδμηθεῖσα Νεμειαῖόν τε λέοντα,</p>
<p> τόν ῥ᾽ Ἥρη θρέψασα Διὸς κυδρὴ παράκοιτις</p>
<p> γουνοῖσιν κατένασσε Νεμείης, πῆμ᾽ ἀνθρώποις.</p>
<p><a>330</a> ἔνθ᾽ ἄρ᾽ ὃ οἰκείων ἐλεφαίρετο φῦλ᾽ ἀνθρώπων, </p>
<p> κοιρανέων Τρητοῖο Νεμείης ἠδ᾽ Ἀπέσαντος:</p>
<p> ἀλλά ἑ ἲς ἐδάμασσε βίης Ἡρακληείης.</p>
<p> Κητὼ δ᾽ ὁπλότατον Φόρκυι φιλότητι μιγεῖσα</p>
<p> γείνατο δεινὸν ὄφιν, ὃς ἐρεμνῆς κεύθεσι γαίης</p>
<p><a>335</a> πείρασιν ἐν μεγάλοις παγχρύσεα μῆλα φυλάσσει. </p>
<p> τοῦτο μὲν ἐκ Κητοῦς καὶ Φόρκυνος γένος ἐστίν.</p>
<p> Τηθὺς δ᾽ Ὠκεανῷ Ποταμοὺς τέκε δινήεντας,</p>
<p> Νεῖλόν τ᾽ Ἀλφειόν τε καὶ Ἠριδανὸν βαθυδίνην</p>
<p> Στρυμόνα Μαίανδρόν τε καὶ Ἴστρον καλλιρέεθρον</p>
<p><a>340</a> Φᾶσίν τε Ῥῆσόν τ᾽ Ἀχελώιόν τ᾽ ἀργυροδίνην</p>
<p> Νέσσον τε Ῥοδίον θ᾽ Ἁλιάκμονά θ᾽ Ἑπτάπορόν τε</p>
<p> Γρήνικόν τε καὶ Αἴσηπον θεῖόν τε Σιμοῦντα</p>
<p> Πηνειόν τε καὶ Ἕρμον ἐυρρείτην τε Κάικον</p>
<p> Σαγγάριόν τε μέγαν Λάδωνά τε Παρθένιόν τε</p>
<p><a>345</a> Εὔηνόν τε καὶ Ἄρδησκον θεῖόν τε Σκάμανδρον. </p>
<p> τίκτε δὲ θυγατέρων ἱερὸν γένος, αἳ κατὰ γαῖαν</p>
<p> ἄνδρας κουρίζουσι σὺν Ἀπόλλωνι ἄνακτι</p>
<p> καὶ Ποταμοῖς, ταύτην δὲ Διὸς πάρα μοῖραν ἔχουσι,</p>
<p> Πειθώ τ᾽ Ἀδμήτη τε Ἰάνθη τ᾽ Ἠλέκτρη τε</p>
<p><a>350</a> Δωρίς τε Πρυμνώ τε καὶ Οὐρανίη θεοειδὴς</p>
<p> Ἱππώ τε Κλυμένη τε Ῥόδειά τε Καλλιρόη τε</p>
<p> Ζευξώ τε Κλυτίη τε Ἰδυῖά τε Πασιθόη τε</p>
<p> Πληξαύρη τε Γαλαξαύρη τ᾽ ἐρατή τε Διώνη</p>
<p> Μηλόβοσίς τε Φόη τε καὶ εὐειδὴς Πολυδώρη</p>
<p><a>355</a> Κερκηίς τε φυὴν ἐρατὴ Πλουτώ τε βοῶπις</p>
<p> Περσηίς τ᾽ Ἰάνειρά τ᾽ Ἀκάστη τε Ξάνθη τε</p>
<p> Πετραίη τ᾽ ἐρόεσσα Μενεσθώ τ᾽ Εὐρώπη τε</p>
<p> Μῆτίς τ᾽ Εὐρυνόμη τε Τελεστώ τε Κροκοπεπλος</p>
<p> Χρυσηίς τ᾽ Ἀσίη τε καὶ ἱμερόεσσα Καλυψὼ</p>
<p><a>360</a> Εὐδώρη τε Τύχη τε καὶ Ἀμφιρὼ Ὠκυρόη τε</p>
<p> καὶ Στύξ, ἣ δή σφεων προφερεστάτη ἐστὶν ἁπασέων.</p>
<p> αὗται δ᾽ Ὠκεανοῦ καὶ Τηθύος ἐξεγένοντο</p>
<p> πρεσβύταται κοῦραι: πολλαί γε μέν εἰσι καὶ ἄλλαι.</p>
<p> τρὶς γὰρ χίλιαί εἰσι τανύσφυροι Ὠκεανῖναι,</p>
<p><a>365</a> αἵ ῥα πολυσπερέες γαῖαν καὶ βένθεα λίμνης</p>
<p> πάντη ὁμῶς ἐφέπουσι, θεάων ἀγλαὰ τέκνα.</p>
<p> τόσσοι δ᾽ αὖθ᾽ ἕτεροι ποταμοὶ καναχηδὰ ῥέοντες,</p>
<p> υἱέες Ὠκεανοῦ, τοὺς γείνατο πότνια Τηθύς:</p>
<p> τῶν ὄνομ᾽ ἀργαλέον πάντων βροτὸν ἀνέρ᾽ ἐνισπεῖν,</p>
<p><a>370</a> οἳ δὲ ἕκαστοι ἴσασιν, ὅσοι περιναιετάωσιν.</p>
<p> θεία δ᾽ Ἠέλιόν τε μέγαν λαμπράν τε Σελήνην</p>
<p> Ἠῶ θ᾽, ἣ πάντεσσιν ἐπιχθονίοισι φαείνει</p>
<p> ἀθανάτοις τε θεοῖσι, τοὶ οὐρανὸν εὐρὺν ἔχουσι,</p>
<p> γείναθ᾽ ὑποδμηθεῖσ᾽ Ὑπερίονος ἐν φιλότητι.</p>
<p><a>375</a> Κρίῳ δ᾽ Εὐρυβίν τέκεν ἐν φιλότητι μιγεῖσα</p>
<p> Ἀστραῖόν τε μέγαν Πάλλαντά τε δῖα θεάων</p>
<p> Πέρσην θ᾽, ὃς καὶ πᾶσι μετέπρεπεν ἰδμοσύνῃσιν.</p>
<p> Ἀστραίῳ δ᾽ Ἠὼς ἀνέμους τέκε καρτεροθύμους,</p>
<p> ἀργέστην Ζέφυρον Βορέην τ᾽ αἰψηροκέλευθον</p>
<p><a>380</a> καὶ Νότον, ἐν φιλότητι θεὰ θεῷ εὐνηθεῖσα.</p>
<p> τοὺς δὲ μέτ᾽ ἀστέρα τίκτεν Ἑωσφόρον Ἠριγένεια</p>
<p> ἄστρα τε λαμπετόωντα, τά τ᾽ οὐρανὸς ἐστεφάνωται.</p>
<p> Στὺξ δ᾽ ἔτεκ᾽ Ὠκεανοῦ θυγάτηρ Πάλλαντι μιγεῖσα</p>
<p> Ζῆλον καὶ Νίκην καλλίσφυρον ἐν μεγάροισιν:</p>
<p><a>385</a> καὶ Κράτος ἠδὲ Βίην ἀριδείκετα γείνατο τέκνα, </p>
<p> τῶν οὐκ ἔστ᾽ ἀπάνευθε Διὸς δόμος, οὐδέ τις ἕδρη,</p>
<p> οὐδ᾽ ὁδός, ὅππη μὴ κείνοις θεὸς ἡγεμονεύῃ,</p>
<p> ἀλλ᾽ αἰεὶ πὰρ Ζηνὶ βαρυκτύπῳ ἑδριόωνται.</p>
<p> ὣς γὰρ ἐβούλευσεν Στὺξ ἄφθιτος Ὠκεανίνη</p>
<p><a>390</a> ἤματι τῷ, ὅτε πάντας Ὀλύμπιος ἀστεροπητὴς</p>
<p> ἀθανάτους ἐκάλεσσε θεοὺς ἐς μακρὸν Ὄλυμπον,</p>
<p> εἶπε δ᾽, ὃς ἂν μετὰ εἷο θεῶν Τιτῆσι μάχοιτο,</p>
<p> μή τιν᾽ ἀπορραίσειν γεράων, τιμὴν δὲ ἕκαστον</p>
<p> ἑξέμεν, ἣν τὸ πάρος γε μετ᾽ ἀθανάτοισι θεοῖσιν</p>
<p><a>395</a> τὸν δ᾽ ἔφαθ᾽, ὅστις ἄτιμος ὑπὸ Κρόνου ἠδ᾽ ἀγέραστος,</p>
<p> τιμῆς καὶ γεράων ἐπιβησέμεν, ἧ θέμις ἐστίν.</p>
<p> ἦλθε δ᾽ ἄρα πρώτη Στὺξ ἄφθιτος Οὔλυμπόνδε</p>
<p> σὺν σφοῖσιν παίδεσσι φίλου διὰ μήδεα πατρός.</p>
<p> τὴν δὲ Ζεὺς τίμησε, περισσὰ δὲ δῶρα δέδωκεν.</p>
<p><a>400</a> αὐτὴν μὲν γὰρ ἔθηκε θεῶν μέγαν ἔμμεναι ὅρκον, </p>
<p> παῖδας δ᾽ ἤματα πάντα ἑοῦ μεταναιέτας εἶναι.</p>
<p> ὣς δ᾽ αὔτως πάντεσσι διαμπερές, ὥς περ ὑπέστη,</p>
<p> ἐξετέλεσσ᾽: αὐτὸς δὲ μέγα κρατεῖ ἠδὲ ἀνάσσει.</p>
<p> φοίβη δ᾽ αὖ Κοίου πολυήρατον ἦλθεν ἐς εὐνήν:</p>
<p><a>405</a> κυσαμένη δὴ ἔπειτα θεὰ θεοῦ ἐν φιλότητι</p>
<p> Λητὼ κυανόπεπλον ἐγείνατο, μείλιχον αἰεί,</p>
<p> ἤπιον ἀνθρώποισι καὶ ἀθανάτοισι θεοῖσιν,</p>
<p> μείλιχον ἐξ ἀρχῆς, ἀγανώτατον ἐντὸς Ὀλύμπου.</p>
<p> γείνατο δ᾽ Ἀστερίην ἐυώνυμον, ἥν ποτε Πέρσης</p>
<p><a>410</a> ἠγάγετ᾽ ἐς μέγα δῶμα φίλην κεκλῆσθαι ἄκοιτιν. </p>
<p> ἢ δ᾽ ὑποκυσαμένη Ἑκάτην τέκε, τὴν περὶ πάντων</p>
<p> Ζεὺς Κρονίδης τίμησε: πόρεν δέ οἱ ἀγλαὰ δῶρα,</p>
<p> μοῖραν ἔχειν γαίης τε καὶ ἀτρυγέτοιο θαλάσσης.</p>
<p> ἣ δὲ καὶ ἀστερόεντος ἀπ᾽ οὐρανοῦ ἔμμορε τιμῆς</p>
<p><a>415</a> ἀθανάτοις τε θεοῖσι τετιμένη ἐστὶ μάλιστα. </p>
<p> καὶ γὰρ νῦν, ὅτε πού τις ἐπιχθονίων ἀνθρώπων</p>
<p> ἔρδων ἱερὰ καλὰ κατὰ νόμον ἱλάσκηται,</p>
<p> κικλῄσκει Ἑκάτην. πολλή τέ οἱ ἕσπετο τιμὴ</p>
<p> ῥεῖα μάλ᾽, ᾧ πρόφρων γε θεὰ ὑποδέξεται εὐχάς,</p>
<p><a>420</a> καί τέ οἱ ὄλβον ὀπάζει, ἐπεὶ δύναμίς γε πάρεστιν.</p>
<p> ὅσσοι γὰρ Γαίης τε καὶ Οὐρανοῦ ἐξεγένοντο</p>
<p> καὶ τιμὴν ἔλαχον, τούτων ἔχει αἶσαν ἁπάντων.</p>
<p> οὐδέ τί μιν Κρονίδης ἐβιήσατο οὐδέ τ᾽ ἀπηύρα,</p>
<p> ὅσσ᾽ ἔλαχεν Τιτῆσι μετὰ προτέροισι θεοῖσιν,</p>
<p><a>425</a> ἀλλ᾽ ἔχει, ὡς τὸ πρῶτον ἀπ᾽ ἀρχῆς ἔπλετο δασμός,</p>
<p><a>427</a> καὶ γέρας ἐν γαίῃ τε καὶ οὐρανῷ ἠδὲ θαλάσσῃ: </p>
<p><a>426</a> οὐδ᾽, ὅτι μουνογενής, ἧσσον θεὰ ἔμμορε τιμῆς,</p>
<p><a>428</a> ἀλλ᾽ ἔτι καὶ πολὺ μᾶλλον, ἐπεὶ Ζεὺς τίεται αὐτήν.</p>
<p> ᾧ δ᾽ ἐθέλει, μεγάλως παραγίγνεται ἠδ᾽ ὀνίνησιν:</p>
<p><a>434</a> ἔν τε δίκῃ βασιλεῦσι παρ᾽ αἰδοίοισι καθίζει, </p>
<p><a>430</a> ἔν τ᾽ ἀγορῇ λαοῖσι μεταπρέπει, ὅν κ᾽ ἐθέλῃσιν:</p>
<p> ἠδ᾽ ὁπότ᾽ ἐς πόλεμον φθεισήνορα θωρήσσωνται</p>
<p> ἀνέρες, ἔνθα θεὰ παραγίγνεται, οἷς κ᾽ ἐθέλῃσι</p>
<p><a>433</a> νίκην προφρονέως ὀπάσαι καὶ κῦδος ὀρέξαι. </p>
<p><a>435</a> ἐσθλὴ δ᾽ αὖθ᾽ ὁπότ᾽ ἄνδρες ἀεθλεύωσιν ἀγῶνι, </p>
<p> ἔνθα θεὰ καὶ τοῖς παραγίγνεται ἠδ᾽ ὀνίνησιν:</p>
<p> νικήσας δὲ βίῃ καὶ κάρτεϊ καλὸν ἄεθλον</p>
<p> ῥεῖα φέρει χαίρων τε, τοκεῦσι δὲ κῦδος ὀπάζει.</p>
<p> ἐσθλὴ δ᾽ ἱππήεσσι παρεστάμεν, οἷς κ᾽ ἐθέλῃσιν.</p>
<p><a>440</a> καὶ τοῖς, οἳ γλαυκὴν δυσπέμφελον ἐργάζονται,</p>
<p> εὔχονται δ᾽ Ἑκάτῃ καὶ ἐρικτύπῳ Ἐννοσιγαίῳ,</p>
<p> ῥηιδίως ἄγρην κυδρὴ θεὸς ὤπασε πολλήν,</p>
<p> ῥεῖα δ᾽ ἀφείλετο φαινομένην, ἐθέλουσά γε θυμῷ.</p>
<p> ἐσθλὴ δ᾽ ἐν σταθμοῖσι σὺν Ἑρμῇ ληίδ᾽ ἀέξειν:</p>
<p><a>445</a> βουκολίας δ᾽ ἀγέλας τε καὶ αἰπόλια πλατέ᾽ αἰγῶν</p>
<p> ποίμνας τ᾽ εἰροπόκων ὀίων, θυμῷ γ᾽ ἐθέλουσα,</p>
<p> ἐξ ὀλίγων βριάει κἀκ πολλῶν μείονα θῆκεν.</p>
<p> οὕτω τοι καὶ μουνογενὴς ἐκ μητρὸς ἐοῦσα</p>
<p> πᾶσι μετ᾽ ἀθανάτοισι τετίμηται γεράεσσιν.</p>
<p><a>450</a> θῆκε δέ μιν Κρονίδης κουροτρόφον, οἳ μετ᾽ ἐκείνην</p>
<p> ὀφθαλμοῖσιν ἴδοντο φάος πολυδερκέος Ἠοῦς.</p>
<p> οὕτως ἐξ ἀρχῆς κουροτρόφος, αἳ δέ τε τιμαί.</p>
<p> Ῥείη δὲ δμηθεῖσα Κρόνῳ τέκε φαίδιμα τέκνα,</p>
<p> Ἱστίην Δήμητρα καὶ Ἥρην χρυσοπέδιλον</p>
<p><a>455</a> ἴφθιμόν τ᾽ Ἀίδην, ὃς ὑπὸ χθονὶ δώματα ναίει</p>
<p> νηλεὲς ἦτορ ἔχων, καὶ ἐρίκτυπον Ἐννοσίγαιον</p>
<p> Ζῆνά τε μητιόεντα, θεῶν πατέρ᾽ ἠδὲ καὶ ἀνδρῶν,</p>
<p> τοῦ καὶ ὑπὸ βροντῆς πελεμίζεται εὐρεῖα χθών.</p>
<p> καὶ τοὺς μὲν κατέπινε μέγας Κρόνος, ὥς τις ἕκαστος</p>
<p><a>460</a> νηδύος ἐξ ἱερῆς μητρὸς πρὸς γούναθ᾽ ἵκοιτο, </p>
<p> τὰ φρονέων, ἵνα μή τις ἀγαυῶν Οὐρανιώνων</p>
<p> ἄλλος ἐν ἀθανάτοισιν ἔχοι βασιληίδα τιμήν.</p>
<p> πεύθετο γὰρ Γαίης τε καὶ Οὐρανοῦ ἀστερόεντος,</p>
<p> οὕνεκά οἱ πέπρωτο ἑῷ ὑπὸ παιδὶ δαμῆναι</p>
<p><a>465</a> καὶ κρατερῷ περ ἐόντι, Διὸς μεγάλου διὰ βουλάς:</p>
<p> τῷ ὅ γ᾽ ἄρ᾽ οὐκ ἀλαὸς σκοπιὴν ἔχεν, ἀλλὰ δοκεύων</p>
<p> παῖδας ἑοὺς κατέπινε: Ῥέην δ᾽ ἔχε πένθος ἄλαστον.</p>
<p> ἀλλ᾽ ὅτε δὴ Δί᾽ ἔμελλε θεῶν πατέρ᾽ ἠδὲ καὶ ἀνδρῶν</p>
<p> τέξεσθαι, τότ᾽ ἔπειτα φίλους λιτάνευε τοκῆας</p>
<p><a>470</a> τοὺς αὐτῆς, Γαῖάν τε καὶ Οὐρανὸν ἀστερόεντα,</p>
<p> μῆτιν συμφράσσασθαι, ὅπως λελάθοιτο τεκοῦσα</p>
<p> παῖδα φίλον, τίσαιτο δ᾽ ἐρινῦς πατρὸς ἑοῖο</p>
<p> παίδων θ᾽, οὓς κατέπινε μέγας Κρόνος ἀγκυλομήτης.</p>
<p> οἳ δὲ θυγατρὶ φίλῃ μάλα μὲν κλύον ἠδ᾽ ἐπίθοντο,</p>
<p><a>475</a> καί οἱ πεφραδέτην, ὅσα περ πέπρωτο γενέσθαι</p>
<p> ἀμφὶ Κρόνῳ βασιλῆι καὶ υἱέι καρτεροθύμῳ.</p>
<p> πέμψαν δ᾽ ἐς Λύκτον, Κρήτης ἐς πίονα δῆμον,</p>
<p> ὁππότ᾽ ἄρ᾽ ὁπλότατον παίδων τέξεσθαι ἔμελλε,</p>
<p> Ζῆνα μέγαν: τὸν μέν οἱ ἐδέξατο Γαῖα πελώρη</p>
<p><a>480</a> Κρήτῃ ἐν εὐρείῃ τραφέμεν ἀτιταλλέμεναί τε. </p>
<p> ἔνθα μιν ἷκτο φέρουσα θοὴν διὰ νύκτα μέλαιναν</p>
<p> πρώτην ἐς Λύκτον: κρύψεν δέ ἑ χερσὶ λαβοῦσα</p>
<p> ἄντρῳ ἐν ἠλιβάτῳ, ζαθέης ὑπὸ κεύθεσι γαίης,</p>
<p> Αἰγαίῳ ἐν ὄρει πεπυκασμένῳ ὑλήεντι.</p>
<p><a>485</a> τῷ δὲ σπαργανίσασα μέγαν λίθον ἐγγυάλιξεν</p>
<p> Οὐρανίδῃ μέγ᾽ ἄνακτι, θεῶν προτέρῳ βασιλῆι.</p>
<p> τὸν τόθ᾽ ἑλὼν χείρεσσιν ἑὴν ἐσκάτθετο νηδὺν</p>
<p> σχέτλιος: οὐδ᾽ ἐνόησε μετὰ φρεσίν, ὥς οἱ ὀπίσσω</p>
<p> ἀντὶ λίθου ἑὸς υἱὸς ἀνίκητος καὶ ἀκηδὴς</p>
<p><a>490</a> λείπεθ᾽, ὅ μιν τάχ᾽ ἔμελλε βίῃ καὶ χερσὶ δαμάσσας</p>
<p> τιμῆς ἐξελάειν, ὃ δ᾽ ἐν ἀθανάτοισι ἀνάξειν.</p>
<p> καρπαλίμως δ᾽ ἄρ᾽ ἔπειτα μένος καὶ φαίδιμα γυῖα</p>
<p> ηὔξετο τοῖο ἄνακτος: ἐπιπλομένων δ᾽ ἐνιαυτῶν</p>
<p> Γαίης ἐννεσίῃσι πολυφραδέεσσι δολωθεὶς</p>
<p><a>495</a> ὃν γόνον ἄψ ἀνέηκε μέγας Κρόνος ἀγκυλομήτης</p>
<p> νικηθεὶς τέχνῃσι βίηφί τε παιδὸς ἑοῖο. </p>
<p> πρῶτον δ᾽ ἐξέμεσεν λίθον, ὃν πύματον κατέπινεν: </p>
<p> τὸν μὲν Ζεὺς στήριξε κατὰ χθονὸς εὐρυοδείης</p>
<p> Πυθοῖ ἐν ἠγαθέῃ γυάλοις ὕπο Παρνησοῖο</p>
<p><a>500</a> σῆμ᾽ ἔμεν ἐξοπίσω, θαῦμα θνητοῖσι βροτοῖσιν.</p>
<p> λῦσε δὲ πατροκασιγνήτους ὀλοῶν ὑπὸ δεσμῶν</p>
<p> Οὐρανίδας, οὓς δῆσε πατὴρ ἀεσιφροσύνῃσιν:</p>
<p> οἳ οἱ ἀπεμνήσαντο χάριν ἐυεργεσιάων,</p>
<p> δῶκαν δὲ βροντὴν ἠδ᾽ αἰθαλόεντα κεραυνὸν</p>
<p><a>505</a> καὶ στεροπήν: τὸ πρὶν δὲ πελώρη Γαῖα κεκεύθει:</p>
<p> τοῖς πίσυνος θνητοῖσι καὶ ἀθανάτοισιν ἀνάσσει.</p>
<p> κούρην δ᾽ Ἰαπετὸς καλλίσφυρον Ὠκεανίνην</p>
<p> ἠγάγετο Κλυμένην καὶ ὁμὸν λέχος εἰσανέβαινεν.</p>
<p> ἣ δέ οἱ Ἄτλαντα κρατερόφρονα γείνατο παῖδα:</p>
<p><a>510</a> τίκτε δ᾽ ὑπερκύδαντα Μενοίτιον ἠδὲ Προμηθέα</p>
<p> ποικίλον αἰολόμητιν, ἁμαρτίνοόν τ᾽ Ἐπιμηθέα</p>
<p> ὃς κακὸν ἐξ ἀρχῆς γένετ᾽ ἀνδράσιν ἀλφηστῇσιν:</p>
<p> πρῶτος γάρ ῥα Διὸς πλαστὴν ὑπέδεκτο γυναῖκα</p>
<p> παρθένον. ὑβριστὴν δὲ Μενοίτιον εὐρύοπα Ζεὺς</p>
<p><a>515</a> εἰς Ἔρεβος κατέπεμψε βαλὼν ψολόεντι κεραυνῷ</p>
<p> εἵνεκ᾽ ἀτασθαλίης τε καὶ ἠνορέης ὑπερόπλου.</p>
<p> Ἄτλας δ᾽ οὐρανὸν εὐρὺν ἔχει κρατερῆς ὑπ᾽ ἀνάγκης</p>
<p> πείρασιν ἐν γαίης, πρόπαρ Εσπερίδων λιγυφώνων,</p>
<p> ἑστηὼς κεφαλῇ τε καὶ ἀκαμάτῃσι χέρεσσιν:</p>
<p><a>520</a> ταύτην γάρ οἱ μοῖραν ἐδάσσατο μητίετα Ζεύς. </p>
<p> δῆσε δ᾽ ἀλυκτοπέδῃσι Προμηθέα ποικιλόβουλον</p>
<p> δεσμοῖς ἀργαλέοισι μέσον διὰ κίον᾽ ἐλάσσας:</p>
<p> καί οἱ ἐπ᾽ αἰετὸν ὦρσε τανύπτερον: αὐτὰρ ὅ γ᾽ ἧπαρ</p>
<p> ἤσθιεν ἀθάνατον, τὸ δ᾽ ἀέξετο ἶσον ἁπάντη</p>
<p><a>525</a> νυκτός ὅσον πρόπαν ἦμαρ ἔδοι τανυσίπτερος ὄρνις.</p>
<p> τὸν μὲν ἄρ᾽ Ἀλκμήνης καλλισφύρου ἄλκιμος υἱὸς</p>
<p> Ἡρακλέης ἔκτεινε, κακὴν δ᾽ ἀπὸ νοῦσον ἄλαλκεν</p>
<p> Ἰαπετιονίδῃ καὶ ἐλύσατο δυσφροσυνάων</p>
<p> οὐκ ἀέκητι Ζηνὸς Ὀλυμπίου ὑψιμέδοντος,</p>
<p><a>530</a> ὄφρ᾽ Ἡρακλῆος Θηβαγενέος κλέος εἴη</p>
<p> πλεῖον ἔτ᾽ ἢ τὸ πάροιθεν ἐπὶ χθόνα πουλυβότειραν.</p>
<p> ταῦτ᾽ ἄρα ἁζόμενος τίμα ἀριδείκετον υἱόν:</p>
<p> καί περ χωόμενος παύθη χόλου, ὃν πρὶν ἔχεσκεν,</p>
<p> οὕνεκ᾽ ἐρίζετο βουλὰς ὑπερμενέι Κρονίωνι.</p>
<p><a>535</a> καὶ γὰρ ὅτ᾽ ἐκρίνοντο θεοὶ θνητοί τ᾽ ἄνθρωποι</p>
<p> Μηκώνῃ, τότ᾽ ἔπειτα μέγαν βοῦν πρόφρονι θυμῷ</p>
<p> δασσάμενος προέθηκε, Διὸς νόον ἐξαπαφίσκων.</p>
<p> τοῖς μὲν γὰρ σάρκας τε καὶ ἔγκατα πίονα δημῷ</p>
<p> ἐν ῥινῷ κατέθηκε καλύψας γαστρὶ βοείῃ,</p>
<p><a>540</a> τῷ δ᾽ αὖτ᾽ ὀστέα λευκὰ βοὸς δολίῃ ἐπὶ τέχνῃ</p>
<p> εὐθετίσας κατέθηκε καλύψας ἀργέτι δημῷ.</p>
<p> δὴ τότε μιν προσέειπε πατὴρ ἀνδρῶν τε θεῶν τε:</p>
<p> Ἰαπετιονίδη, πάντων ἀριδείκετ᾽ ἀνάκτων,</p>
<p> ὦ πέπον, ὡς ἑτεροζήλως διεδάσσαο μοίρας.</p>
<p><a>545</a> ὣς φάτο κερτομέων Ζεὺς ἄφθιτα μήδεα εἰδώς. </p>
<p> τὸν δ᾽ αὖτε προσέειπε Προμηθεὺς ἀγκυλομήτης</p>
<p> ἦκ᾽ ἐπιμειδήσας, δολίης δ᾽ οὐ λήθετο τέχνης:</p>
<p> ζεῦ κύδιστε μέγιστε θεῶν αἰειγενετάων,</p>
<p> τῶν δ᾽ ἕλε᾽, ὁπποτέρην σε ἐνὶ φρεσὶ θυμὸς ἀνώγει.</p>
<p><a>550</a> Φῆ ῥα δολοφρονέων: Ζεὺς δ᾽ ἄφθιτα μήδεα εἰδὼς</p>
<p> γνῶ ῥ᾽ οὐδ᾽ ἠγνοίησε δόλον: κακὰ δ᾽ ὄσσετο θυμῷ</p>
<p> θνητοῖς ἀνθρώποισι, τὰ καὶ τελέεσθαι ἔμελλεν.</p>
<p> χερσὶ δ᾽ ὅ γ᾽ ἀμφοτέρῃσιν ἀνείλετο λευκὸν ἄλειφαρ.</p>
<p> χώσατο δὲ φρένας ἀμφί, χόλος δέ μιν ἵκετο θυμόν,</p>
<p><a>555</a> ὡς ἴδεν ὀστέα λευκὰ βοὸς δολίῃ ἐπὶ τέχνῃ. </p>
<p> ἐκ τοῦ δ᾽ ἀθανάτοισιν ἐπὶ χθονὶ φῦλ᾽ ἀνθρώπων</p>
<p> καίουσ᾽ ὀστέα λευκὰ θυηέντων ἐπὶ βωμῶν.</p>
<p> τὸν δὲ μέγ᾽ ὀχθήσας προσέφη νεφεληγερέτα Ζεύς:</p>
<p> Ἰαπετιονίδη, πάντων πέρι μήδεα εἰδώς,</p>
<p><a>560</a> ὦ πέπον, οὐκ ἄρα πω δολίης ἐπιλήθεο τέχνης.</p>
<p> ὣς φάτο χωόμενος Ζεὺς ἄφθιτα μήδεα εἰδώς:</p>
<p> ἐκ τούτου δὴ ἔπειτα δόλου μεμνημένος αἰεὶ</p>
<p> οὐκ ἐδίδου Μελίῃσι πυρὸς μένος ἀκαμάτοιο</p>
<p> θνητοῖς ἀνθρώποις, οἳ ἐπὶ χθονὶ ναιετάουσιν.</p>
<p><a>565</a> ἀλλά μιν ἐξαπάτησεν ἐὺς πάις Ἰαπετοῖο</p>
<p> κλέψας ἀκαμάτοιο πυρὸς τηλέσκοπον. αὐγὴν</p>
<p> ἐν κοΐλῳ νάρθηκι: δάκεν δέ ἑ νειόθι θυμόν,</p>
<p> Ζῆν᾽ ὑψιβρεμέτην, ἐχόλωσε δέ μιν φίλον ἦτορ,</p>
<p> ὡς ἴδ᾽ ἐν ἀνθρώποισι πυρὸς τηλέσκοπον αὐγήν.</p>
<p><a>570</a> αὐτίκα δ᾽ ἀντὶ πυρὸς τεῦξεν κακὸν ἀνθρώποισιν:</p>
<p> γαίης γὰρ σύμπλασσε περικλυτὸς Ἀμφιγυήεις</p>
<p> παρθένῳ αἰδοίῃ ἴκελον Κρονίδεω διὰ βουλάς.</p>
<p> ζῶσε δὲ καὶ κόσμησε θεὰ γλαυκῶπις Ἀθήνη</p>
<p> ἀργυφέη ἐσθῆτι: κατὰ κρῆθεν δὲ καλύπτρην</p>
<p><a>575</a> δαιδαλέην χείρεσσι κατέσχεθε, θαῦμα ἰδέσθαι:</p>
<p> ἀμφὶ δέ οἱ στεφάνους, νεοθηλέος ἄνθεα ποίης,</p>
<p> ἱμερτοὺς περίθηκε καρήατι Παλλὰς Ἀθήνη. </p>
<p> ἀμφὶ δέ οἱ στεφάνην χρυσέην κεφαλῆφιν ἔθηκε,</p>
<p> τὴν αὐτὸς ποίησε περικλυτὸς Ἀμφιγυήεις</p>
<p><a>580</a> ἀσκήσας παλάμῃσι, χαριζόμενος Διὶ πατρί.</p>
<p> τῇ δ᾽ ἐνὶ δαίδαλα πολλὰ τετεύχατο, θαῦμα ἰδέσθαι,</p>
<p> κνώδαλ᾽, ὅσ᾽ ἤπειρος πολλὰ τρέφει ἠδὲ θάλασσα,</p>
<p> τῶν ὅ γε πόλλ᾽ ἐνέθηκε,--χάρις δ᾽ ἀπελάμπετο πολλή,--</p>
<p> θαυμάσια, ζῴοισιν ἐοικότα φωνήεσσιν.</p>
<p><a>585</a> αὐτὰρ ἐπεὶ δὴ τεῦξε καλὸν κακὸν ἀντ᾽ ἀγαθοῖο. </p>
<p> ἐξάγαγ᾽, ἔνθα περ ἄλλοι ἔσαν θεοὶ ἠδ᾽ ἄνθρωποι,</p>
<p> κόσμῳ ἀγαλλομένην γλαυκώπιδος ὀβριμοπάτρης.</p>
<p> θαῦμα δ᾽ ἔχ᾽ ἀθανάτους τε θεοὺς θνητούς τ᾽ ἀνθρώπους,</p>
<p> ὡς εἶδον δόλον αἰπύν, ἀμήχανον ἀνθρώποισιν.</p>
<p><a>590</a> ἐκ τῆς γὰρ γένος ἐστὶ γυναικῶν θηλυτεράων, </p>
<p> τῆς γὰρ ὀλώιόν ἐστι γένος καὶ φῦλα γυναικῶν,</p>
<p> πῆμα μέγ᾽ αἳ θνητοῖσι μετ᾽ ἀνδράσι ναιετάουσιν</p>
<p> οὐλομένης πενίης οὐ σύμφοροι, ἀλλὰ κόροιο.</p>
<p> ὡς δ᾽ ὁπότ᾽ ἐν σμήνεσσι κατηρεφέεσσι μέλισσαι</p>
<p><a>595</a> κηφῆνας βόσκωσι, κακῶν ξυνήονας ἔργων--</p>
<p> αἳ μέν τε πρόπαν ἦμαρ ἐς ἠέλιον καταδύντα</p>
<p> ἠμάτιαι σπεύδουσι τιθεῖσί τε κηρία λευκά,</p>
<p> οἳ δ᾽ ἔντοσθε μένοντες ἐπηρεφέας κατὰ σίμβλους</p>
<p> ἀλλότριον κάματον σφετέρην ἐς γαστέρ᾽ ἀμῶνται--</p>
<p><a>600</a> ὣς δ᾽ αὔτως ἄνδρεσσι κακὸν θνητοῖσι γυναῖκας</p>
<p> Ζεὺς ὑψιβρεμέτης θῆκεν, ξυνήονας ἔργων</p>
<p> ἀργαλέων: ἕτερον δὲ πόρεν κακὸν ἀντ᾽ ἀγαθοῖο:</p>
<p> ὅς κε γάμον φεύγων καὶ μέρμερα ἔργα γυναικῶν</p>
<p> μὴ γῆμαι ἐθέλῃ, ὀλοὸν δ᾽ ἐπὶ γῆρας ἵκοιτο</p>
<p><a>605</a> χήτεϊ γηροκόμοιο: ὅ γ᾽ οὐ βιότου ἐπιδευὴς</p>
<p> ζώει, ἀποφθιμένου δὲ διὰ κτῆσιν δατέονται</p>
<p> χηρωσταί: ᾧ δ᾽ αὖτε γάμου μετὰ μοῖρα γένηται,</p>
<p> κεδνὴν δ᾽ ἔσχεν ἄκοιτιν ἀρηρυῖαν πραπίδεσσι,</p>
<p> τῷ δέ τ᾽ ἀπ᾽ αἰῶνος κακὸν ἐσθλῷ ἀντιφερίζει</p>
<p><a>610</a> ἐμμενές: ὃς δέ κε τέτμῃ ἀταρτηροῖο γενέθλης, </p>
<p> ζώει ἐνὶ στήθεσσιν ἔχων ἀλίαστον ἀνίην</p>
<p> θυμῷ καὶ κραδίῃ, καὶ ἀνήκεστον κακόν ἐστιν.</p>
<p> ὣς οὐκ ἔστι Διὸς κλέψαι νόον οὐδὲ παρελθεῖν.</p>
<p> οὐδὲ γὰρ Ἰαπετιονίδης ἀκάκητα Προμηθεὺς</p>
<p><a>615</a> τοῖό γ᾽ ὑπεξήλυξε βαρὺν χόλον, ἀλλ᾽ ὑπ᾽ ἀνάγκης</p>
<p> καὶ πολύιδριν ἐόντα μέγας κατὰ δεσμὸς ἐρύκει.</p>
<p> Βριάρεῳ δ᾽ ὡς πρῶτα πατὴρ ὠδύσσατο θυμῷ</p>
<p> Κόττῳ τ᾽ ἠδὲ Γύῃ, δῆσεν κρατερῷ ἐνὶ δεσμῷ</p>
<p> ἠνορέην ὑπέροπλον ἀγώμενος ἠδὲ καὶ εἶδος</p>
<p><a>620</a> καὶ μέγεθος: κατένασσε δ᾽ ὑπὸ χθονὸς εὐρυοδείης. </p>
<p> ἔνθ᾽ οἵ γ᾽ ἄλγε᾽ ἔχοντες ὑπὸ χθονὶ ναιετάοντες</p>
<p> εἵατ᾽ ἐπ᾽ ἐσχατιῇ, μεγάλης ἐν πείρασι γαίης,</p>
<p> δηθὰ μάλ᾽ ἀχνύμενοι, κραδίῃ μέγα πένθος ἔχοντες.</p>
<p> ἀλλά σφεας Κρονίδης τε καὶ ἀθάνατοι θεοὶ ἄλλοι,</p>
<p><a>625</a> οὓς τέκεν ἠύκομος Ῥείη Κρόνου ἐν φιλότητι, </p>
<p> Γαίης φραδμοσύνῃσιν ἀνήγαγον ἐς φάος αὖτις:</p>
<p> αὐτὴ γάρ σφιν ἅπαντα διηνεκέως κατέλεξε</p>
<p> σὺν κείνοις νίκην τε καὶ ἀγλαὸν εὖχος ἀρέσθαι.</p>
<p> δηρὸν γὰρ μάρναντο πόνον θυμαλγέ᾽ ἔχοντες</p>
<p><a>630</a> Τιτῆνές τε θεοὶ καὶ ὅσοι Κρόνου ἐξεγένοντο, </p>
<p> ἀντίον ἀλλήλοισι διὰ κρατερὰς ὑσμίνας,</p>
<p> οἳ μὲν ἀφ᾽ ὑψηλῆς Ὄθρυος Τιτῆνες ἀγαυοί,</p>
<p> οἳ δ᾽ ἄρ᾽ ἀπ᾽ Οὐλύμποιο θεοί, δωτῆρες ἐάων,</p>
<p> οὓς τέκεν ἠύκομος Ῥείη Κρόνῳ εὐνηθεῖσα.</p>
<p><a>635</a> οἵ ῥα τότ᾽ ἀλλήλοισι χόλον θυμαλγέ᾽ ἔχοντες</p>
<p> συνεχέως ἐμάχοντο δέκα πλείους ἐνιαυτούς:</p>
<p> οὐδέ τις ἦν ἔριδος χαλεπῆς λύσις οὐδὲ τελευτὴ</p>
<p> οὐδετέροις, ἶσον δὲ τέλος τέτατο πτολέμοιο.</p>
<p> ἀλλ᾽ ὅτε δὴ κείνοισι παρέσχεθεν ἄρμενα πάντα,</p>
<p><a>640</a> νέκταρ τ᾽ ἀμβροσίην τε, τά περ θεοὶ αὐτοὶ ἔδουσι,</p>
<p> πάντων ἐν στήθεσσιν ἀέξετο θυμὸς ἀγήνωρ.</p>
<p> ὡς νέκταρ τ᾽ ἐπάσαντο καὶ ἀμβροσίην ἐρατεινήν,</p>
<p> δὴ τότε τοῖς μετέειπε πατὴρ ἀνδρῶν τε θεῶν τε:</p>
<p> κέκλυτε μευ, Γαίης τε καὶ Οὐρανοῦ ἀγλαὰ τέκνα,</p>
<p><a>645</a> ὄφρ᾽ εἴπω, τά με θυμὸς ἐνὶ στήθεσσι κελεύει.</p>
<p> ἤδη γὰρ μάλα δηρὸν ἐναντίοι ἀλλήλοισι</p>
<p> νίκης καὶ κράτεος πέρι μαρνάμεθ᾽ ἤματα πάντα</p>
<p> Τιτῆνές τε θεοὶ καὶ ὅσοι Κρόνου ἐκγενόμεσθα.</p>
<p> ὑμεῖς δὲ μεγάλην τε βίην καὶ χεῖρας ἀάπτους</p>
<p><a>650</a> φαίνετε Τιτήνεσσιν ἐναντίοι ἐν δαῒ λυγρῇ</p>
<p> μνησάμενοι φιλότητος ἐνηέος, ὅσσα παθόντες</p>
<p> ἐς φάος ἂψ ἀφίκεσθε δυσηλεγέος ὑπὸ δεσμοῦ</p>
<p> ἡμετέρας διὰ βουλὰς ὑπὸ ζόφου ἠερόεντος.</p>
<p> ὣς φάτο: τὸν δ᾽ ἐξαῦτις ἀμείβετο Κόττος ἀμύμων:</p>
<p><a>655</a> Δαιμόνι᾽, οὐκ ἀδάητα πιφαύσκεαι: ἀλλὰ καὶ αὐτοὶ</p>
<p> ἴδμεν, ὅ τοι περὶ μὲν πραπίδες, περὶ δ᾽ ἐστὶ νόημα,</p>
<p> ἀλκτὴρ δ᾽ ἀθανάτοισιν ἀρῆς γένεο κρυεροῖο.</p>
<p> σῇσι δ᾽ ἐπιφροσύνῃσιν ὑπὸ ζόφου ἠερόεντος</p>
<p> ἄψορρον δ᾽ ἐξαῦτις ἀμειλίκτων ὑπὸ δεσμῶν</p>
<p><a>660</a> ἠλύθομεν, Κρόνου υἱὲ ἄναξ, ἀνάελπτα παθόντες.</p>
<p> τῷ καὶ νῦν ἀτενεῖ τε νόῳ καὶ ἐπίφρονι βουλῇ</p>
<p> ῥυσόμεθα κράτος ὑμὸν ἐν αἰνῇ δηϊοτῆτι</p>
<p> μαρνάμενοι Τιτῆσιν ἀνὰ κρατερὰς ὑσμίνας.</p>
<p> ὣς φάτ᾽: ἐπῄνεσσαν δὲ θεοί, δωτῆρες ἐάων,</p>
<p><a>665</a> μῦθον ἀκούσαντες: πολέμου δ᾽ ἐλιλαίετο θυμὸς</p>
<p> μᾶλλον ἔτ᾽ ἢ τὸ πάροιθε: μάχην δ᾽ ἀμέγαρτον ἔγειραν</p>
<p> πάντες, θήλειαι τε καὶ ἄρσενες, ἤματι κείνῳ,</p>
<p> Τιτῆνές τε θεοὶ καὶ ὅσοι Κρόνου ἐξεγένοντο,</p>
<p> οὕς τε Ζεὺς Ἐρέβευσφιν ὑπὸ χθονὸς ἧκε φόωσδε</p>
<p><a>670</a> δεινοί τε κρατεροί τε, βίην ὑπέροπλον ἔχοντες.</p>
<p> τῶν ἑκατὸν μὲν χεῖρες ἀπ᾽ ὤμων ἀίσσοντο</p>
<p> πᾶσιν ὁμῶς, κεφαλαὶ δὲ ἑκάστῳ πεντήκοντα</p>
<p> ἐξ ὤμων ἐπέφυκον ἐπὶ στιβαροῖσι μέλεσσιν.</p>
<p> οἳ τότε Τιτήνεσσι κατέσταθεν ἐν δαῒ λυγρῇ</p>
<p><a>675</a> πέτρας ἠλιβάτους στιβαρῇς ἐν χερσὶν ἔχοντες. </p>
<p> Τιτῆνες δ᾽ ἑτέρωθεν ἐκαρτύναντο φάλαγγας</p>
<p> προφρονέως, χειρῶν τε βίης θ᾽ ἅμα ἔργον ἔφαινον</p>
<p> ἀμφότεροι: δεινὸν δὲ περίαχε πόντος ἀπείρων,</p>
<p> γῆ δὲ μέγ᾽ ἐσμαράγησεν, ἐπέστενε δ᾽ οὐρανὸς εὐρὺς</p>
<p><a>680</a> σειόμενος, πεδόθεν δὲ τινάσσετο μακρὸς Ὄλυμπος</p>
<p> ῥιπῇ ὕπ᾽ ἀθανάτων, ἔνοσις δ᾽ ἵκανε βαρεῖα</p>
<p> Τάρταρον ἠερόεντα, ποδῶν τ᾽ αἰπεῖα ἰωὴ</p>
<p> ἀσπέτου ἰωχμοῖο βολάων τε κρατεράων:</p>
<p> ὣς ἄρ᾽ ἐπ᾽ ἀλλήλοις ἵεσαν βέλεα στονόεντα.</p>
<p><a>685</a> φωνὴ δ᾽ ἀμφοτέρων ἵκετ᾽ οὐρανὸν ἀστερόεντα</p>
<p> κεκλομένων: οἳ δὲ ξύνισαν μεγάλῳ ἀλαλητῷ.</p>
<p> οὐδ᾽ ἄρ᾽ ἔτι Ζεὺς ἴσχεν ἑὸν μένος, ἀλλά νυ τοῦ γε</p>
<p> εἶθαρ μὲν μένεος πλῆντο φρένες, ἐκ δέ τε πᾶσαν</p>
<p> φαῖνε βίην: ἄμυδις δ᾽ ἄρ᾽ ἀπ᾽ οὐρανοῦ ἠδ᾽ ἀπ᾽ Ὀλύμπου</p>
<p><a>690</a> ἀστράπτων ἔστειχε συνωχαδόν: οἱ δὲ κεραυνοὶ</p>
<p> ἴκταρ ἅμα βροντῇ τε καὶ ἀστεροπῇ ποτέοντο</p>
<p> χειρὸς ἄπο στιβαρῆς, ἱερὴν φλόγα εἰλυφόωντες</p>
<p> ταρφέες: ἀμφὶ δὲ γαῖα φερέσβιος ἐσμαράγιζε</p>
<p> καιομένη, λάκε δ᾽ ἀμφὶ πυρὶ μεγάλ᾽ ἄσπετος ὕλη.</p>
<p><a>695</a> ἔζεε δὲ χθὼν πᾶσα καὶ Ὠκεανοῖο ῥέεθρα</p>
<p> πόντος τ᾽ ἀτρύγετος: τοὺς δ᾽ ἄμφεπε θερμὸς ἀυτμὴ</p>
<p> Τιτῆνας χθονίους, φλὸξ δ᾽ αἰθέρα δῖαν ἵκανεν</p>
<p> ἄσπετος, ὄσσε δ᾽ ἄμερδε καὶ ἰφθίμων περ ἐόντων</p>
<p> αὐγὴ μαρμαίρουσα κεραυνοῦ τε στεροπῆς τε.</p>
<p><a>700</a> καῦμα δὲ θεσπέσιον κάτεχεν Χάος: εἴσατο δ᾽ ἄντα</p>
<p> ὀφθαλμοῖσιν ἰδεῖν ἠδ᾽ οὔασι ὄσσαν ἀκοῦσαι</p>
<p> αὔτως, ὡς εἰ Γαῖα καὶ Οὐρανὸς εὐρὺς ὕπερθε</p>
<p> πίλνατο: τοῖος γάρ κε μέγας ὑπὸ δοῦπος ὀρώρει</p>
<p> τῆς μὲν ἐρειπομένης, τοῦ δ᾽ ὑψόθεν ἐξεριπόντος:</p>
<p><a>705</a> τόσσος δοῦπος ἔγεντο θεῶν ἔριδι ξυνιόντων. </p>
<p> σὺν δ᾽ ἄνεμοι ἔνοσίν τε κονίην τ᾽ ἐσφαράγιζον</p>
<p> βροντήν τε στεροπήν τε καὶ αἰθαλόεντα κεραυνόν,</p>
<p> κῆλα Διὸς μεγάλοιο, φέρον δ᾽ ἰαχήν τ᾽ ἐνοπήν τε</p>
<p> ἐς μέσον ἀμφοτέρων: ὄτοβος δ᾽ ἄπλητος ὀρώρει</p>
<p><a>710</a> σμερδαλέης ἔριδος, κάρτος δ᾽ ἀνεφαίνετο ἔργων.</p>
<p> ἐκλίνθη δὲ μάχη: πρὶν δ᾽ ἀλλήλοις ἐπέχοντες</p>
<p> ἐμμενέως ἐμάχοντο διὰ κρατερὰς ὑσμίνας.</p>
<p> οἳ δ᾽ ἄρ᾽ ἐνὶ πρώτοισι μάχην δριμεῖαν ἔγειραν</p>
<p> Κόττος τε Βριάρεώς τε Γύης τ᾽ ἄατος πολέμοιο,</p>
<p><a>715</a> οἵ ῥα τριηκοσίας πέτρας στιβαρῶν ἀπὸ χειρῶν</p>
<p> πέμπον ἐπασσυτέρας, κατὰ δ᾽ ἐσκίασαν βελέεσσι</p>
<p> Τιτῆνας, καὶ τοὺς μὲν ὑπὸ χθονὸς εὐρυοδείης</p>
<p> πέμψαν καὶ δεσμοῖσιν ἐν ἀργαλέοισιν ἔδησαν</p>
<p> χερσὶν νικήσαντες ὑπερθύμους περ ἐόντας,</p>
<p><a>720</a> τόσσον ἔνερθ᾽ ὑπὸ γῆς, ὅσον οὐρανός ἐστ᾽ ἀπὸ γαίης:</p>
<p> τόσσον γάρ τ᾽ ἀπὸ γῆς ἐς Τάρταρον ἠερόεντα.</p>
<p> ἐννέα γὰρ νύκτας τε καὶ ἤματα χάλκεος ἄκμων</p>
<p> οὐρανόθεν κατιὼν δεκάτῃ κ᾽ ἐς γαῖαν ἵκοιτο:</p>
<p> ἐννέα δ᾽ αὖ νύκτας τε καὶ ἤματα χάλκεος ἄκμων</p>
<p><a>725</a> ἐκ γαίης κατιὼν δεκάτῃ κ᾽ ἐς Τάρταρον ἵκοι. </p>
<p> τὸν πέρι χάλκεον ἕρκος ἐλήλαται: ἀμφὶ δέ μιν νὺξ</p>
<p> τριστοιχεὶ κέχυται περὶ δειρήν: αὐτὰρ ὕπερθεν</p>
<p> γῆς ῥίζαι πεφύασι καὶ ἀτρυγέτοιο θαλάσσης.</p>
<p> ἔνθα θεοὶ Τιτῆνες ὑπὸ ζόφῳ ἠερόεντι</p>
<p><a>730</a> κεκρύφαται βουλῇσι Διὸς νεφεληγερέταο</p>
<p> χώρῳ ἐν εὐρώεντι, πελώρης ἔσχατα γαίης.</p>
<p> τοῖς οὐκ ἐξιτόν ἐστι. θύρας δ᾽ ἐπέθηκε Ποσειδέων</p>
<p> χαλκείας, τεῖχος δὲ περοίχεται ἀμφοτέρωθεν.</p>
<p> ἔνθα Γύης Κόττος τε καὶ Ὀβριάρεως μεγάθυμος</p>
<p><a>735</a> ναίουσιν, φύλακες πιστοὶ Διὸς αἰγιόχοιο.</p>
<p> ἔνθα δὲ γῆς δνοφερῆς καὶ Ταρτάρου ἠερόεντος</p>
<p> πόντου τ᾽ ἀτρυγέτοιο καὶ οὐρανοῦ ἀστερόεντος</p>
<p> ἑξείης πάντων πηγαὶ καὶ πείρατ᾽ ἔασιν</p>
<p> ἀργαλέ᾽ εὐρώεντα, τά τε στυγέουσι θεοί περ,</p>
<p><a>740</a> χάσμα μέγ᾽, οὐδέ κε πάντα τελεσφόρον εἰς ἐνιαυτὸν</p>
<p> οὖδας ἵκοιτ᾽, εἰ πρῶτα πυλέων ἔντοσθε γένοιτο,</p>
<p> ἀλλά κεν ἔνθα καὶ ἔνθα φέροι πρὸ θύελλα θυέλλῃ</p>
<p> ἀργαλέη: δεινὸν δὲ καὶ ἀθανάτοισι θεοῖσι</p>
<p> τοῦτο τέρας. Νυκτὸς δ᾽ ἐρεβεννῆς οἰκία δεινὰ</p>
<p><a>745</a> ἕστηκεν νεφέλῃς κεκαλυμμένα κυανέῃσιν. </p>
<p> τῶν πρόσθ᾽ Ἰαπετοῖο πάις ἔχει οὐρανὸν εὐρὺν</p>
<p> ἑστηὼς κεφαλῇ τε καὶ ἀκαμάτῃσι χέρεσσιν</p>
<p> ἀστεμφέως, ὅθι Νύξ τε καὶ Ἡμέρη ἆσσον ἰοῦσαι</p>
<p> ἀλλήλας προσέειπον, ἀμειβόμεναι μέγαν οὐδὸν</p>
<p><a>750</a> χάλκεον: ἣ μὲν ἔσω καταβήσεται, ἣ δὲ θύραζε</p>
<p> ἔρχεται, οὐδέ ποτ᾽ ἀμφοτέρας δόμος ἐντὸς ἐέργει,</p>
<p> ἀλλ᾽ αἰεὶ ἑτέρη γε δόμων ἔκτοσθεν ἐοῦσα</p>
<p> γαῖαν ἐπιστρέφεται, ἣ δ᾽ αὖ δόμου ἐντὸς ἐοῦσα</p>
<p> μίμνει τὴν αὐτῆς ὥρην ὁδοῦ, ἔστ᾽ ἂν ἵκηται,</p>
<p><a>755</a> ἣ μὲν ἐπιχθονίοισι φάος πολυδερκὲς ἔχουσα, </p>
<p> ἣ δ᾽ Ὕπνον μετὰ χερσί, κασίγνητον Θανάτοιο.</p>
<p> Νὺξ ὀλοή, νεφέλῃ κεκαλυμμένη ἠεροειδεῖ.</p>
<p> ἔνθα δὲ Νυκτὸς παῖδες ἐρεμνῆς οἰκί᾽ ἔχουσιν,</p>
<p> Ὕπνος καὶ Θάνατος, δεινοὶ θεοί: οὐδέ ποτ᾽ αὐτοὺς</p>
<p><a>760</a> Ἠέλιος φαέθων ἐπιδέρκεται ἀκτίνεσσιν</p>
<p> οὐρανὸν εἲς ἀνιὼν οὐδ᾽ οὐρανόθεν καταβαίνων.</p>
<p> τῶν δ᾽ ἕτερος γαῖάν τε καὶ εὐρέα νῶτα θαλάσσης</p>
<p> ἥσυχος ἀνστρέφεται καὶ μείλιχος ἀνθρώποισι,</p>
<p> τοῦ δὲ σιδηρέη μὲν κραδίη, χάλκεον δέ οἱ ἦτορ</p>
<p><a>765</a> νηλεὲς ἐν στήθεσσιν: ἔχει δ᾽ ὃν πρῶτα λάβῃσιν</p>
<p> ἀνθρώπων: ἐχθρὸς δὲ καὶ ἀθανάτοισι θεοῖσιν.</p>
<p> ἔνθα θεοῦ χθονίου πρόσθεν δόμοι ἠχήεντες</p>
<p> ἰφθίμου τ᾽ Ἀίδεω καὶ ἐπαινῆς Περσεφονείης</p>
<p> ἑστᾶσιν, δεινὸς δὲ κύων προπάροιθε φυλάσσει</p>
<p><a>770</a> νηλειής, τέχνην δὲ κακὴν ἔχει: ἐς μὲν ἰόντας</p>
<p> σαίνει ὁμῶς οὐρῇ τε καὶ οὔασιν ἀμφοτέροισιν,</p>
<p> ἐξελθεῖν δ᾽ οὐκ αὖτις ἐᾷ πάλιν, ἀλλὰ δοκεύων</p>
<p> ἐσθίει, ὅν κε λάβῃσι πυλέων ἔκτοσθεν ἰόντα.</p>
<p> ἰφθίμου τ᾽ Ἀίδεω καὶ ἐπαινῆς Περσεφονείης. </p>
<p><a>775</a> ἔνθα δὲ ναιετάει στυγερὴ θεὸς ἀθανάτοισι, </p>
<p> δεινὴ Στύξ, θυγάτηρ ἀψορρόου Ὠκεανοῖο</p>
<p> πρεσβυτάτη: νόσφιν δὲ θεῶν κλυτὰ δώματα ναίει</p>
<p> μακρῇσιν πέτρῃσι κατηρεφέ᾽: ἀμφὶ δὲ πάντη</p>
<p> κίοσιν ἀργυρέοισι πρὸς οὐρανὸν ἐστήρικται.</p>
<p><a>780</a> παῦρα δὲ Θαύμαντος θυγάτηρ πόδας ὠκέα Ἶρις</p>
<p> ἀγγελίην πωλεῖται ἐπ᾽ εὐρέα νῶτα θαλάσσης.</p>
<p> ὁππότ᾽ ἔρις καὶ νεῖκος ἐν ἀθανάτοισιν ὄρηται</p>
<p> καί ῥ᾽ ὅστις ψεύδηται Ὀλύμπια δώματ᾽ ἐχόντων,</p>
<p> Ζεὺς δέ τε Ἶριν ἔπεμψε θεῶν μέγαν ὅρκον ἐνεῖκαι</p>
<p><a>785</a> τηλόθεν ἐν χρυσέῃ προχόῳ πολυώνυμον ὕδωρ</p>
<p> ψυχρόν, ὅτ᾽ ἐκ πέτρης καταλείβεται ἠλιβάτοιο</p>
<p> ὑψηλῆς: πολλὸν δὲ ὑπὸ χθονὸς εὐρυοδείης</p>
<p> ἐξ ἱεροῦ ποταμοῖο ῥέει διὰ νύκτα μέλαιναν</p>
<p> Ὠκεανοῖο κέρας: δεκάτη δ᾽ ἐπὶ μοῖρα δέδασται:</p>
<p><a>790</a> ἐννέα μὲν περὶ γῆν τε καὶ εὐρέα νῶτα θαλάσσης</p>
<p> δίνῃς ἀργυρέῃς εἱλιγμένος εἰς ἅλα πίπτει,</p>
<p> ἣ δὲ μί᾽ ἐκ πέτρης προρέει μέγα πῆμα θεοῖσιν.</p>
<p> ὅς κεν τὴν ἐπίορκον ἀπολλείψας ἐπομόσσῃ</p>
<p> ἀθανάτων, οἳ ἔχουσι κάρη νιφόεντος Ὀλύμπου,</p>
<p><a>795</a> κεῖται νήυτμος τετελεσμένον εἰς ἐνιαυτόν:</p>
<p> οὐδέ ποτ᾽ ἀμβροσίης καὶ νέκταρος ἔρχεται ἆσσον</p>
<p> βρώσιος, ἀλλά τε κεῖται ἀνάπνευστος καὶ ἄναυδος</p>
<p> στρωτοῖς ἐν λεχέεσσι, κακὸν δέ ἑ κῶμα καλύπτει.</p>
<p> αὐτὰρ ἐπεὶ νοῦσον τελέσῃ μέγαν εἰς ἐνιαυτόν,</p>
<p><a>800</a> ἄλλος γ᾽ ἐξ ἄλλου δέχεται χαλεπώτερος ἄεθλος. </p>
<p> εἰνάετες δὲ θεῶν ἀπαμείρεται αἰὲν ἐόντων,</p>
<p> οὐδέ ποτ᾽ ἐς βουλὴν ἐπιμίσγεται οὐδ᾽ ἐπὶ δαῖτας</p>
<p> ἐννέα πάντα ἔτεα: δεκάτῳ δ᾽ ἐπιμίσγεται αὖτις</p>
<p> εἴρας ἐς ἀθανάτων, οἳ Ὀλύμπια δώματ᾽ ἔχουσιν.</p>
<p><a>805</a> τοῖον ἄρ᾽ ὅρκον ἔθεντο θεοὶ Στυγὸς ἄφθιτον ὕδωρ</p>
<p> ὠγύγιον, τὸ δ᾽ ἵησι καταστυφέλου διὰ χώρου.</p>
<p> ἔνθα δὲ γῆς δνοφερῆς καὶ Ταρτάρου ἠερόεντος</p>
<p> πόντου τ᾽ ἀτρυγέτοιο καὶ οὐρανοῦ ἀστερόεντος</p>
<p> ἑξείης πάντων πηγαὶ καὶ πείρατ᾽ ἔασιν</p>
<p><a>810</a> ἀργαλέ᾽ εὐρώεντα, τά τε στυγέουσι θεοί περ.</p>
<p> ἔνθα δὲ μαρμάρεαί τε πύλαι καὶ χάλκεος οὐδὸς</p>
<p> ἀστεμφής, ῥίζῃσι διηνεκέεσσιν ἀρηρώς,</p>
<p> αὐτοφυής: πρόσθεν δὲ θεῶν ἔκτοσθεν ἁπάντων</p>
<p> Τιτῆνες ναίουσι, πέρην Χάεος ζοφεροῖο.</p>
<p><a>815</a> αὐτὰρ ἐρισμαράγοιο Διὸς κλειτοὶ ἐπίκουροι</p>
<p> δώματα ναιετάουσιν ἐπ᾽ Ὠκεανοῖο θεμέθλοις,</p>
<p> Κόττος τ᾽ ἠδὲ Γύης: Βριάρεών γε μὲν ἠὺν ἐόντα</p>
<p> γαμβρὸν ἑὸν ποίησε βαρύκτυπος Ἐννοσίγαιος,</p>
<p> δῶκε δὲ Κυμοπόλειαν ὀπυίειν, θυγατέρα ἥν.</p>
<p><a>820</a> αὐτὰρ ἐπεὶ Τιτῆνας ἀπ᾽ οὐρανοῦ ἐξέλασεν Ζεύς, </p>
<p> ὁπλότατον τέκε παῖδα Τυφωέα Γαῖα πελώρη</p>
<p> Ταρτάρου ἐν φιλότητι διὰ χρυσέην Ἀφροδίτην:</p>
<p> οὗ χεῖρες μὲν ἔασιν ἐπ᾽ ἰσχύι, ἔργματ᾽ ἔχουσαι,</p>
<p> καὶ πόδες ἀκάματοι κρατεροῦ θεοῦ: ἐκ δέ οἱ ὤμων</p>
<p><a>825</a> ἣν ἑκατὸν κεφαλαὶ ὄφιος, δεινοῖο δράκοντος,</p>
<p> γλώσσῃσιν δνοφερῇσι λελιχμότες, ἐκ δέ οἱ ὄσσων</p>
<p> θεσπεσίῃς κεφαλῇσιν ὑπ᾽ ὀφρύσι πῦρ ἀμάρυσσεν:</p>
<p> πασέων δ᾽ ἐκ κεφαλέων πῦρ καίετο δερκομένοιο:</p>
<p> φωναὶ δ᾽ ἐν πάσῃσιν ἔσαν δεινῇς κεφαλῇσι</p>
<p><a>830</a> παντοίην ὄπ᾽ ἰεῖσαι ἀθέσφατον: ἄλλοτε μὲν γὰρ</p>
<p> φθέγγονθ᾽ ὥστε θεοῖσι συνιέμεν, ἄλλοτε δ᾽ αὖτε</p>
<p> ταύρου ἐριβρύχεω, μένος ἀσχέτου, ὄσσαν ἀγαύρου,</p>
<p> ἄλλοτε δ᾽ αὖτε λέοντος ἀναιδέα θυμὸν ἔχοντος,</p>
<p> ἄλλοτε δ᾽ αὖ σκυλάκεσσιν ἐοικότα, θαύματ᾽ ἀκοῦσαι,</p>
<p><a>835</a> ἄλλοτε δ᾽ αὖ ῥοίζεσχ᾽, ὑπὸ δ᾽ ἤχεεν οὔρεα μακρά.</p>
<p> καί νύ κεν ἔπλετο ἔργον ἀμήχανον ἤματι κείνῳ</p>
<p> καί κεν ὅ γε θνητοῖσι καὶ ἀθανάτοισιν ἄναξεν,</p>
<p> εἰ μὴ ἄρ᾽ ὀξὺ νόησε πατὴρ ἀνδρῶν τε θεῶν τε.</p>
<p> σκληρὸν δ᾽ ἐβρόντησε καὶ ὄβριμον, ἀμφὶ δὲ γαῖα</p>
<p><a>840</a> σμερδαλέον κονάβησε καὶ οὐρανὸς εὐρὺς ὕπερθε</p>
<p> πόντος τ᾽ Ὠκεανοῦ τε ῥοαὶ καὶ Τάρταρα γαίης.</p>
<p> ποσσὶ δ᾽ ὕπ᾽ ἀθανάτοισι μέγας πελεμίζετ᾽ Ὄλυμπος</p>
<p> ὀρνυμένοιο ἄνακτος: ἐπεστενάχιζε δὲ γαῖα.</p>
<p> καῦμα δ᾽ ὑπ᾽ ἀμφοτέρων κάτεχεν ἰοειδέα πόντον</p>
<p><a>845</a> βροντῆς τε στεροπῆς τε, πυρός τ᾽ ἀπὸ τοῖο πελώρου,</p>
<p> πρηστήρων ἀνέμων τε κεραυνοῦ τε φλεγέθοντος.</p>
<p> ἔζεε δὲ χθὼν πᾶσα καὶ οὐρανὸς ἠδὲ θάλασσα:</p>
<p> θυῖε δ᾽ ἄρ᾽ ἀμφ᾽ ἀκτὰς περί τ᾽ ἀμφί τε κύματα μακρὰ</p>
<p> ῥιπῇ ὕπ᾽ ἀθανάτων, ἔνοσις δ᾽ ἄσβεστος ὀρώρει:</p>
<p><a>850</a> τρέε δ᾽ Ἀίδης, ἐνέροισι καταφθιμένοισιν ἀνάσσων,</p>
<p> Τιτῆνές θ᾽ ὑποταρτάριοι, Κρόνον ἀμφὶς ἐόντες,</p>
<p> ἀσβέστου κελάδοιο καὶ αἰνῆς δηιοτῆτος.</p>
<p> Ζεὺς δ᾽ ἐπεὶ οὖν κόρθυνεν ἑὸν μένος, εἵλετο δ᾽ ὅπλα,</p>
<p> βροντήν τε στεροπήν τε καὶ αἰθαλόεντα κεραυνόν,</p>
<p><a>855</a> πλῆξεν ἀπ᾽ Οὐλύμποιο ἐπάλμενος: ἀμφὶ δὲ πάσας</p>
<p> ἔπρεσε θεσπεσίας κεφαλὰς δεινοῖο πελώρου.</p>
<p> αὐτὰρ ἐπεὶ δή μιν δάμασεν πληγῇσιν ἱμάσσας,</p>
<p> ἤριπε γυιωθείς, στενάχιζε δὲ γαῖα πελώρη.</p>
<p> φλὸξ δὲ κεραυνωθέντος ἀπέσσυτο τοῖο ἄνακτος</p>
<p><a>860</a> οὔρεος ἐν βήσσῃσιν ἀιδνῇς παιπαλοέσσῃς, </p>
<p> πληγέντος. πολλὴ δὲ πελώρη καίετο γαῖα</p>
<p> ἀτμῇ θεσπεσίῃ καὶ ἐτήκετο κασσίτερος ὣς</p>
<p> τέχνῃ ὕπ᾽ αἰζηῶν ἐν ἐυτρήτοις χοάνοισι</p>
<p> θαλφθείς, ἠὲ σίδηρος, ὅ περ κρατερώτατός ἐστιν.</p>
<p><a>865</a> οὔρεος ἐν βήσσῃσι δαμαζόμενος πυρὶ κηλέῳ</p>
<p> τήκεται ἐν χθονὶ δίῃ ὑφ᾽ Ἡφαιστου παλάμῃσιν.</p>
<p> ὣς ἄρα τήκετο γαῖα σέλαι πυρὸς αἰθομένοιο.</p>
<p> ῥῖψε δέ μιν θυμῷ ἀκαχὼν ἐς Τάρταρον εὐρύν.</p>
<p> ἐκ δὲ Τυφωέος ἔστ᾽ ἀνέμων μένος ὑγρὸν ἀέντων,</p>
<p><a>870</a> νόσφι Νότου Βορέω τε καὶ ἀργέστεω Ζεφύροιο:</p>
<p> οἵ γε μὲν ἐκ θεόφιν γενεή, θνητοῖς μέγ᾽ ὄνειαρ:</p>
<p> οἱ δ᾽ ἄλλοι μαψαῦραι ἐπιπνείουσι θάλασσαν:</p>
<p> αἳ δή τοι πίπτουσαι ἐς ἠεροειδέα πόντον,</p>
<p> πῆμα μέγα θνητοῖσι, κακῇ θυίουσιν ἀέλλῃ:</p>
<p><a>875</a> ἄλλοτε δ᾽ ἄλλαι ἄεισι διασκιδνᾶσί τε νῆας</p>
<p> ναύτας τε φθείρουσι: κακοῦ δ᾽ οὐ γίγνεται ἀλκὴ</p>
<p> ἀνδράσιν, οἳ κείνῃσι συνάντωνται κατὰ πόντον:</p>
<p> αἳ δ᾽ αὖ καὶ κατὰ γαῖαν ἀπείριτον ἀνθεμόεσσαν</p>
<p> ἔργ᾽ ἐρατὰ φθείρουσι χαμαιγενέων ἀνθρώπων</p>
<p><a>880</a> πιμπλεῖσαι κόνιός τε καὶ ἀργαλέου κολοσυρτοῦ. </p>
<p> αὐτὰρ ἐπεί ῥα πόνον μάκαρες θεοὶ ἐξετέλεσσαν,</p>
<p> Τιτήνεσσι δὲ τιμάων κρίναντο βίηφι,</p>
<p> δή ῥα τότ᾽ ὤτρυνον βασιλευέμεν ἠδὲ ἀνάσσειν</p>
<p> Γαίης φραδμοσύνῃσιν Ὀλύμπιον εὐρύοπα Ζῆν</p>
<p><a>885</a> ἀθανάτων: ὃ δὲ τοῖσιν ἑὰς διεδάσσατο τιμάς. </p>
<p> Ζεὺς δὲ θεῶν βασιλεὺς πρώτην ἄλοχον θέτο Μῆτιν</p>
<p> πλεῖστα τε ἰδυῖαν ἰδὲ θνητῶν ἀνθρώπων.</p>
<p> ἀλλ᾽ ὅτε δὴ ἄρ᾽ ἔμελλε θεὰν γλαυκῶπιν Ἀθήνην</p>
<p> τέξεσθαι, τότ᾽ ἔπειτα δόλῳ φρένας ἐξαπατήσας</p>
<p><a>890</a> αἱμυλίοισι λόγοισιν ἑὴν ἐσκάτθετο νηδὺν</p>
<p> Γαίης φραδμοσύνῃσι καὶ Οὐρανοῦ ἀστερόεντος.</p>
<p> τὼς γάρ οἱ φρασάτην, ἵνα μὴ βασιληίδα τιμὴν</p>
<p> ἄλλος ἔχοι Διὸς ἀντὶ θεῶν αἰειγενετάων.</p>
<p> ἐκ γὰρ τῆς εἵμαρτο περίφρονα τέκνα γενέσθαι:</p>
<p><a>895</a> πρώτην μὲν κούρην γλαυκώπιδα Τριτογένειαν</p>
<p> ἶσον ἔχουσαν πατρὶ μένος καὶ ἐπίφρονα βουλήν.</p>
<p> αὐτὰρ ἔπειτ᾽ ἄρα παῖδα θεῶν βασιλῆα καὶ ἀνδρῶν</p>
<p> ἤμελλεν τέξεσθαι, ὑπέρβιον ἦτορ ἔχοντα:</p>
<p> ἀλλ᾽ ἄρα μιν Ζεὺς πρόσθεν ἑὴν ἐσκάτθετο νηδύν,</p>
<p><a>900</a> ὡς δή οἱ φράσσαιτο θεὰ ἀγαθόν τε κακόν τε. </p>
<p> δεύτερον ἠγάγετο λιπαρὴν Θέμιν, ἣ τέκεν Ὥρας,</p>
<p> Εὐνουμίην τε Δίκην τε καὶ Εἰρήνην τεθαλυῖαν,</p>
<p> αἳ ἔργ᾽ ὠρεύουσι καταθνητοῖσι βροτοῖσι,</p>
<p> Μοίρας θ᾽, ᾗ πλείστην τιμὴν πόρε μητίετα Ζεύς,</p>
<p><a>905</a> Κλωθώ τε Λάχεσίν τε καὶ Ἄτροπον, αἵτε διδοῦσι</p>
<p> θνητοῖς ἀνθρώποισιν ἔχειν ἀγαθόν τε κακόν τε.</p>
<p> τρεῖς δέ οἱ Εὐρυνομη Χάριτας τέκε καλλιπαρῄους,</p>
<p> Ὠκεανοῦ κούρη, πολυήρατον εἶδος ἔχουσα,</p>
<p> Ἀγλαΐην τε καὶ Εὐφροσύνην Θαλίην τ᾽ ἐρατεινήν:</p>
<p><a>910</a> τῶν καὶ ἀπὸ βλεφάρων ἔρος εἴβετο δερκομενάων</p>
<p> λυσιμελής: καλὸν δέ θ᾽ ὑπ᾽ ὀφρύσι δερκιόωνται.</p>
<p> αὐτὰρ ὁ Δήμητρος πολυφόρβης ἐς λέχος ἦλθεν,</p>
<p> ἣ τέκε Περσεφόνην λευκώλενον, ἣν Ἀιδωνεὺς</p>
<p> ἥρπασε ἧς παρὰ μητρός: ἔδωκε δὲ μητίετα Ζεύς.</p>
<p><a>915</a> μνημοσύνης δ᾽ ἐξαῦτις ἐράσσατο καλλικόμοιο, </p>
<p> ἐξ ἧς οἱ Μοῦσαι χρυσάμπυκες ἐξεγένοντο</p>
<p> ἐννέα, τῇσιν ἅδον θαλίαι καὶ τέρψις ἀοιδῆς.</p>
<p> Λητὼ δ᾽ Ἀπόλλωνα καὶ Ἄρτεμιν ἰοχέαιραν,</p>
<p> ἱμερόεντα γόνον περὶ πάντων Οὐρανιώνων,</p>
<p><a>920</a> γείνατ᾽ ἄρ᾽ αἰγιόχοιο Διὸς φιλότητι μιγεῖσα. </p>
<p> λοισθοτάτην δ᾽ Ἥρην θαλερὴν ποιήσατ᾽ ἄκοιτιν:</p>
<p> ἣ δ᾽ Ἥβην καὶ Ἄρηα καὶ Εἰλείθυιαν ἔτικτε</p>
<p> μιχθεῖσ᾽ ἐν φιλότητι θεῶν βασιλῆι καὶ ἀνδρῶν.</p>
<p> αὐτὸς δ᾽ ἐκ κεφαλῆς γλαυκώπιδα Τριτογένειαν</p>
<p><a>925</a> δεινὴν ἐγρεκύδοιμον ἀγέστρατον Ἀτρυτώνην</p>
<p> πότνιαν, ᾗ κέλαδοί τε ἅδον πόλεμοί τε μάχαι τε,</p>
<p> Ἥρη δ᾽ Ἥφαιστον κλυτὸν οὐ φιλότητι μιγεῖσα</p>
<p> γείνατο, καὶ ζαμένησε καὶ ἤρισε ᾧ παρακοίτῃ,</p>
<p><a>929</a> ἐκ πάντων τέχνῃσι κεκασμένον Οὐρανιώνων.</p>
<p><a>929a</a> Ἥρη δὲ ζαμένησε καὶ ἤρισε ᾧ παρακοίτῃ. </p>
<p><a>929b</a> ἐκ ταύτης δ᾽ ἔριδος ἣ μὲν τέκε φαίδιμον υἱὸν</p>
<p><a>929c</a> Ἥφαιστον, φιλότητος ἄτερ Διὸς αἰγιόχοιο,</p>
<p><a>929d</a> ἐκ πάντων παλάμῃσι κεκασμένον Οὐρανιώνων:</p>
<p><a>929e</a> αὐτὰρ ὅ γ᾽ Ὠκεανοῦ καὶ Τηθύος ἠυκόμοιο</p>
<p><a>929f</a> κούρῃ νόσφ᾽ Ἥρης παρελέξατο καλλιπαρήῳ,</p>
<p><a>929g</a> ἐξαπαφὼν Μῆτιν καίπερ πολυδήνε᾽ ἐοῦσαν.</p>
<p><a>929h</a> συμμάρψας δ᾽ ὅ γε χερσὶν ἑὴν ἐγκάτθετο νηδὺν</p>
<p><a>929i</a> δείσας, μὴ τέξῃ κρατερώτερον ἄλλο κεραυνοῦ.</p>
<p><a>929j</a> τοὔνεκά μιν Κρονίδης ὑψίζυγος αἰθέρι ναίων</p>
<p><a>929k</a> κάππιεν ἐξαπίνης: ἣ δ᾽ αὐτίκα Παλλάδ᾽ Ἀθήνην</p>
<p><a>929l</a> κύσατο: τὴν μὲν ἔτικτε πατὴρ ἀνδρῶν τε θεῶν τε</p>
<p><a>929m</a> πὰρ κορυφὴν Τρίτωνος ἐπ᾽ ὄχθῃσιν ποταμοῖο.</p>
<p><a>929n</a> Μῆτις δ᾽ αὖτε Ζηνὸς ὑπὸ σπλάγχνοις λελαθυῖα</p>
<p><a>929o</a> ἧστο, Ἀθηναίης μήτηρ, τέκταινα δικαίων</p>
<p><a>929p</a> πλεῖστα θεῶν τε ἰδυῖα καταθνητῶν τ᾽ ἀνθρώπων,</p>
<p><a>929q</a> ἔνθα θεὰ παρέδεκτο ὅθεν παλάμαις περὶ πάντων</p>
<p><a>929r</a> ἀθανάτων ἐκέκασθ᾽ οἳ Ὀλύμπια δώματ᾽ ἔχουσιν,</p>
<p><a>929s</a> αἰγίδα ποιήσασα φοβέστρατον ἔντος Ἀθήνης:</p>
<p><a>929t</a> σὺν τῇ ἐγείνατό μιν πολεμήια τεύχε᾽ ἔχουσαν.</p>
<p><a>930</a> Ἐκ δ᾽ Ἀμφιτρίτης καὶ ἐρικτύπου Ἐννοσιγαίου</p>
<p> Τρίτων εὐρυβίης γένετο μέγας, ὅστε θαλάσσης</p>
<p> πυθμέν᾽ ἔχων παρὰ μητρὶ φίλῃ καὶ πατρὶ ἄνακτι</p>
<p> ναίει χρύσεα δῶ, δεινὸς θεός. αὐτὰρ Ἄρηι</p>
<p> ῥινοτόρῳ Κυθέρεια Φόβον καὶ Δεῖμον ἔτικτε</p>
<p><a>935</a> δεινούς, οἵτ᾽ ἀνδρῶν πυκινὰς κλονέουσι φάλαγγας</p>
<p> ἐν πολέμῳ κρυόεντι σὺν Ἄρηι πτολιπόρθῳ,</p>
<p> Ἁρμονίην θ᾽, ἣν Κάδμος ὑπέρθυμος θέτ᾽ ἄκοιτιν.</p>
<p> Ζηνὶ δ᾽ ἄρ᾽ Ἀτλαντὶς Μαίη τέκε κύδιμον Ἑρμῆν,</p>
<p> κήρυκ᾽ ἀθανάτων, ἱερὸν λέχος εἰσαναβᾶσα.</p>
<p><a>940</a> Καδμείη δ᾽ ἄρα οἱ Σεμέλη τέκε φαίδιμον υἱὸν</p>
<p> μιχθεῖσ᾽ ἐν φιλότητι, Διώνυσον πολυγηθέα,</p>
<p> ἀθάνατον θνητή: νῦν δ᾽ ἀμφότεροι θεοί εἰσιν.</p>
<p> Ἀλκμήνη δ᾽ ἄρ᾽ ἔτικτε βίην Ἡρακληείην</p>
<p> μιχθεῖσ᾽ ἐν φιλότητι Διὸς νεφεληγερέταο.</p>
<p><a>945</a> ἀγλαΐην δ᾽ Ἥφαιστος, ἀγακλυτὸς ἀμφιγυήεις,</p>
<p> ὁπλοτάτην Χαρίτων θαλερὴν ποιήσατ᾽ ἄκοιτιν.</p>
<p> χρυσοκόμης δὲ Διώνυσος ξανθὴν Ἀριάδνην,</p>
<p> κούρην Μίνωος, θαλερὴν ποιήσατ᾽ ἄκοιτιν.</p>
<p> τὴν δέ οἱ ἀθάνατον καὶ ἀγήρω θῆκε Κρονίων.</p>
<p><a>950</a> ἥβην δ᾽ Ἀλκμήνης καλλισφύρου ἄλκιμος υἱός, </p>
<p> ἲς Ἡρακλῆος, τελέσας στονόεντας ἀέθλους,</p>
<p> παῖδα Διὸς μεγάλοιο καὶ Ἥρης χρυσοπεδίλου,</p>
<p> αἰδοίην θέτ᾽ ἄκοιτιν ἐν Οὐλύμπῳ νιφόεντι,</p>
<p> ὄλβιος, ὃς μέγα ἔργον ἐν ἀθανάτοισιν ἀνύσσας</p>
<p><a>955</a> ναίει ἀπήμαντος καὶ ἀγήραος ἤματα πάντα. </p>
<p> ἠελίῳ δ᾽ ἀκάμαντι τέκεν κλυτὸς Ὠκεανίνη</p>
<p> Περσηὶς Κίρκην τε καὶ Αἰήτην βασιλῆα.</p>
<p> Αἰήτης δ᾽ υἱὸς φαεσιμβρότου Ἠελίοιο</p>
<p> κούρην Ὠκεανοῖο τελήεντος ποταμοῖο</p>
<p><a>960</a> γῆμε θεῶν βουλῇσιν Ἰδυῖαν καλλιπάρῃον. </p>
<p> ἣ δέ οἱ Μήδειαν ἐύσφυρον ἐν φιλότητι</p>
<p> γείναθ᾽ ὑποδμηθεῖσα διὰ χρυσέην Ἀφροδίτην.</p>
<p> ὑμεῖς μὲν νῦν χαίρετ᾽, Ὀλύμπια δώματ᾽ ἔχοντες,</p>
<p> νῆσοί τ᾽ ἤπειροί τε καὶ ἁλμυρὸς ἔνδοθι πόντος.</p>
<p><a>965</a> νῦν δὲ θεάων φῦλον ἀείσατε, ἡδυέπειαι</p>
<p> Μοῦσαι Ὀλυμπιάδες, κοῦραι Διὸς αἰγιόχοιο,</p>
<p> ὅσσαι δὴ θνητοῖσι παρ᾽ ἀνδράσιν εὐνηθεῖσαι</p>
<p> ἀθάναται γείναντο θεοῖς ἐπιείκελα τέκνα.</p>
<p> Δημήτηρ μὲν Πλοῦτον ἐγείνατο, δῖα θεάων,</p>
<p><a>970</a> Ἰασίων᾽ ἥρωι μιγεῖσ᾽ ἐρατῇ φιλότητι</p>
<p> νειῷ ἔνι τριπόλῳ, Κρήτης ἐν πίονι δήμῳ,</p>
<p> ἐσθλόν, ὃς εἶσ᾽ ἐπὶ γῆν τε καὶ εὐρέα νῶτα θαλάσσης</p>
<p> πάντη: τῷ δὲ τυχόντι καὶ οὗ κ᾽ ἐς χεῖρας ἵκηται,</p>
<p> τὸν δ᾽ ἀφνειὸν ἔθηκε, πολὺν δέ οἱ ὤπασεν ὄλβον.</p>
<p><a>975</a> Κάδμῳ δ᾽ Ἁρμονίη, θυγάτηρ χρυσέης Ἀφροδιτης,</p>
<p> Ἰνὼ καὶ Σεμέλην καὶ Ἀγαυὴν καλλιπάρῃον</p>
<p> Αὐτονόην θ᾽, ἣν γῆμεν Ἀρισταῖος βαθυχαίτης,</p>
<p> γείνατο καὶ Πολύδωρον ἐυστεφάνῳ ἐνὶ Θήβῃ.</p>
<p> κούρη δ᾽ Ὠκεανοῦ, Χρυσάορι καρτεροθύμῳ</p>
<p><a>980</a> μιχθεῖσ᾽ ἐν φιλότητι πολυχρύσου Ἀφροδίτης, </p>
<p> Καλλιρόη τέκε παῖδα βροτῶν κάρτιστον ἁπάντων,</p>
<p> Γηρυονέα, τὸν κτεῖνε βίη Ἡρακληείη</p>
<p> βοῶν ἕνεκ᾽ εἰλιπόδων ἀμφιρρύτῳ εἰν Ἐρυθείῃ.</p>
<p> Τιθωνῷ δ᾽ Ἠὼς τέκε Μέμνονα χαλκοκορυστήν,</p>
<p><a>985</a> Αἰθιόπων βασιλῆα, καὶ Ἠμαθίωνα ἄνακτα.</p>
<p> αὐτὰρ ὑπαὶ Κεφάλῳ φιτύσατο φαίδιμον υἱόν,</p>
<p> ἴφθιμον Φαέθοντα, θεοῖς ἐπιείκελον ἄνδρα.</p>
<p> τόν ῥα νέον τέρεν ἄνθος ἔχοντ᾽ ἐρικυδέος ἥβης</p>
<p> παῖδ᾽ ἀταλὰ φρονέοντα φιλομμειδὴς Ἀφροδίτη</p>
<p><a>990</a> ὦρτ᾽ ἀναρεψαμένη, καί μιν ζαθέοις ἐνὶ νηοῖς</p>
<p> νηοπόλον νύχιον ποιήσατο, δαίμονα δῖον.</p>
<p> κούρην δ᾽ Αἰήταο διοτρεφέος βασιλῆος</p>
<p> Αἰσονίδης βουλῇσι θεῶν αἰειγενετάων</p>
<p> ἦγε παρ᾽ Αἰήτεω, τελέσας στονόεντας ἀέθλους,</p>
<p><a>995</a> τοὺς πολλοὺς ἐπέτελλε μέγας βασιλεὺς ὑπερήνωρ, </p>
<p> ὑβριστὴς Πελίης καὶ ἀτάσθαλος, ὀβριμοεργός.</p>
<p> τοὺς τελέσας Ἰαωλκὸν ἀφίκετο, πολλὰ μογήσας,</p>
<p> ὠκείης ἐπὶ νηὸς ἄγων ἑλικώπιδα κούρην</p>
<p> Αἰσονίδης, καί μιν θαλερὴν ποιήσατ᾽ ἄκοιτιν.</p>
<p><a>1000</a> καί ῥ᾽ ἥ γε δμηθεῖσ᾽ ὑπ᾽ Ἰήσονι, ποιμένι λαῶν,</p>
<p> Μήδειον τέκε παῖδα, τὸν οὔρεσιν ἔτρεφε Χείρων</p>
<p> Φιλυρίδης: μεγάλου δὲ Διὸς νόος ἐξετελεῖτο.</p>
<p> αὐτὰρ Νηρῆος κοῦραι,: ἁλίοιο γέροντος,</p>
<p> ἦ τοι μὲν Φῶκον Ψαμάθη τέκε δῖα θεάων</p>
<p><a>1005</a> Αἰακοῦ ἐν φιλότητι διὰ χρυσέην Ἀφροδίτην, </p>
<p> Πηλέι δὲ δμηθεῖσα θεὰ Θέτις ἀργυρόπεζα</p>
<p> γείνατ᾽ Ἀχιλλῆα ῥηξήνορα θυμολέοντα.</p>
<p> Αἰνείαν δ᾽ ἄρ᾽ ἔτικτεν ἐυστέφανος Κυθέρεια</p>
<p> Ἀγχίσῃ ἥρωι μιγεῖσ᾽ ἐρατῇ φιλότητι</p>
<p><a>1010</a> Ἴδης ἐν κορυφῇσι πολυπτύχου ὑληέσσης. </p>
<p> Κίρκη δ᾽, Ἠελίου θυγάτηρ Ὑπεριονίδαο,</p>
<p> γείνατ᾽ Ὀδυσσῆος ταλασίφρονος ἐν φιλότητι</p>
<p> Ἄγριον ἠδὲ Λατῖνον ἀμύμονά τε κρατερόν τε:</p>
<p> Τηλέγονον δ᾽ ἄρ᾽ ἔτικτε διὰ χρυσέην Ἀφροδίτην. </p>
<p><a>1015</a> οἳ δή τοι μάλα τῆλε μυχῷ νήσων ἱεράων</p>
<p> πᾶσιν Τυρσηνοῖσιν ἀγακλειτοῖσιν ἄνασσον.</p>
<p> Ναυσίθοον δ᾽ Ὀδυσῆι Καλυψὼ δῖα θεάων</p>
<p> γείνατο Ναυσίνοόν τε μιγεῖσ᾽ ἐρατῇ φιλότητι.</p>
<p> αὗται μὲν θνητοῖσι παρ᾽ ἀνδράσιν εὐνηθεῖσαι</p>
<p><a>1020</a> ἀθάναται γείναντο θεοῖς ἐπιείκελα τέκνα. </p>
<p> νῦν δὲ γυναικῶν φῦλον ἀείσατε, ἡδυέπειαι</p>
<p> Μοῦσαι Ὀλυμπιάδες, κοῦραι Διὸς αἰγιόχοιο.</p>
<p><a class="invisible">1022</a></p>
<br><br>
</div>
<script src="http://code.jquery.com/jquery-2.1.4.min.js"></script>
<script src="scripts/jquery.nicescroll.min.js"></script>
<script src="scripts/common.js"></script>
</body>
</html>
