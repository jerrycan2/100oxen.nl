<!doctype html>
<html lang="el">
  <head>
    <meta http-equiv="Content-Type" content="text/html; charset=UTF-8">
      	<title>Homer:Odyssey, Greek text</title>
		<link rel="stylesheet" href="css/common.css" type="text/css">
        <link href='https://fonts.googleapis.com/css?family=Noto+Sans&subset=latin,greek,greek-ext' rel='stylesheet' type='text/css'>
	</head>
<body>
<div class="contents greek" id="greektext">
<h2>ΟΔΥΣΣΕΙΑ</h2>
<h4 class="latin">Book 1</h4>
<p><a>α1</a> ἄνδρα μοι ἔννεπε, μοῦσα, πολύτροπον, ὃς μάλα πολλὰ</p>
<p><a>α2</a> πλάγχθη, ἐπεὶ Τροίης ἱερὸν πτολίεθρον ἔπερσεν:</p>
<p><a>α3</a> πολλῶν δ᾽ ἀνθρώπων ἴδεν ἄστεα καὶ νόον ἔγνω,</p>
<p><a>α4</a> πολλὰ δ᾽ ὅ γ᾽ ἐν πόντῳ πάθεν ἄλγεα ὃν κατὰ θυμόν,</p>
<p><a>α5</a> ἀρνύμενος ἥν τε ψυχὴν καὶ νόστον ἑταίρων.</p>
<p><a>α6</a> ἀλλ᾽ οὐδ᾽ ὣς ἑτάρους ἐρρύσατο, ἱέμενός περ:</p>
<p><a>α7</a> αὐτῶν γὰρ σφετέρῃσιν ἀτασθαλίῃσιν ὄλοντο,</p>
<p><a>α8</a> νήπιοι, οἳ κατὰ βοῦς Ὑπερίονος Ἠελίοιο</p>
<p><a>α9</a> ἤσθιον: αὐτὰρ ὁ τοῖσιν ἀφείλετο νόστιμον ἦμαρ.</p>
<p><a>α10</a> τῶν ἁμόθεν γε,  θεά, θύγατερ Διός, εἰπὲ καὶ ἡμῖν.</p>
<p><a>α11</a> ἔνθ᾽ ἄλλοι μὲν πάντες, ὅσοι φύγον αἰπὺν ὄλεθρον,</p>
<p><a>α12</a> οἴκοι ἔσαν, πόλεμόν τε πεφευγότες ἠδὲ θάλασσαν:</p>
<p><a>α13</a> τὸν δ᾽ οἶον νόστου κεχρημένον ἠδὲ γυναικὸς</p>
<p><a>α14</a> νύμφη πότνι᾽ ἔρυκε Καλυψὼ δῖα θεάων</p>
<p><a>α15</a> ἐν σπέσσι γλαφυροῖσι,  λιλαιομένη πόσιν εἶναι.</p>
<p><a>α16</a> ἀλλ᾽ ὅτε δὴ ἔτος ἦλθε περιπλομένων ἐνιαυτῶν,</p>
<p><a>α17</a> τῷ οἱ ἐπεκλώσαντο θεοὶ οἶκόνδε νέεσθαι</p>
<p><a>α18</a> εἰς Ἰθάκην, οὐδ᾽ ἔνθα πεφυγμένος ἦεν ἀέθλων</p>
<p><a>α19</a> καὶ μετὰ οἷσι φίλοισι. θεοὶ δ᾽ ἐλέαιρον ἅπαντες</p>
<p><a>α20</a> νόσφι Ποσειδάωνος: ὁ δ᾽ ἀσπερχὲς μενέαινεν</p>
<p><a>α21</a> ἀντιθέῳ Ὀδυσῆι πάρος ἣν γαῖαν ἱκέσθαι.</p>
<p><a>α22</a> ἀλλ᾽ ὁ μὲν Αἰθίοπας μετεκίαθε τηλόθ᾽ ἐόντας,</p>
<p><a>α23</a> Αἰθίοπας τοὶ διχθὰ δεδαίαται, ἔσχατοι ἀνδρῶν,</p>
<p><a>α24</a> οἱ μὲν δυσομένου Ὑπερίονος οἱ δ᾽ ἀνιόντος,</p>
<p><a>α25</a> ἀντιόων ταύρων τε καὶ ἀρνειῶν ἑκατόμβης.</p>
<p><a>α26</a> ἔνθ᾽ ὅ γ᾽ ἐτέρπετο δαιτὶ παρήμενος: οἱ δὲ δὴ ἄλλοι</p>
<p><a>α27</a> Ζηνὸς ἐνὶ μεγάροισιν Ὀλυμπίου ἁθρόοι ἦσαν.</p>
<p><a>α28</a> τοῖσι δὲ μύθων ἦρχε πατὴρ ἀνδρῶν τε θεῶν τε:</p>
<p><a>α29</a> μνήσατο γὰρ κατὰ θυμὸν ἀμύμονος Αἰγίσθοιο,</p>
<p><a>α30</a> τόν ῥ᾽ Ἀγαμεμνονίδης τηλεκλυτὸς ἔκταν᾽ Ὀρέστης:</p>
<p><a>α31</a> τοῦ ὅ γ᾽ ἐπιμνησθεὶς ἔπε᾽ ἀθανάτοισι μετηύδα:</p>
<p><a>α32</a> ὢ πόποι, οἷον δή νυ θεοὺς βροτοὶ αἰτιόωνται:</p>
<p><a>α33</a> ἐξ ἡμέων γάρ φασι κάκ᾽ ἔμμεναι, οἱ δὲ καὶ αὐτοὶ</p>
<p><a>α34</a> σφῇσιν ἀτασθαλίῃσιν ὑπὲρ μόρον ἄλγε᾽ ἔχουσιν,</p>
<p><a>α35</a> ὡς καὶ νῦν Αἴγισθος ὑπὲρ μόρον Ἀτρεΐδαο</p>
<p><a>α36</a> γῆμ᾽ ἄλοχον μνηστήν, τὸν δ᾽ ἔκτανε νοστήσαντα,</p>
<p><a>α37</a> εἰδὼς αἰπὺν ὄλεθρον, ἐπεὶ πρό οἱ εἴπομεν ἡμεῖς,</p>
<p><a>α38</a> Ἑρμείαν πέμψαντες, ἐύσκοπον ἀργεϊφόντην,</p>
<p><a>α39</a> μήτ᾽ αὐτὸν κτείνειν μήτε μνάασθαι ἄκοιτιν:</p>
<p><a>α40</a> ἐκ γὰρ Ὀρέσταο τίσις ἔσσεται Ἀτρεΐδαο,</p>
<p><a>α41</a> ὁππότ᾽ ἂν ἡβήσῃ τε καὶ ἧς ἱμείρεται αἴης.</p>
<p><a>α42</a> ὣς ἔφαθ᾽ Ἑρμείας, ἀλλ᾽ οὐ φρένας Αἰγίσθοιο</p>
<p><a>α43</a> πεῖθ᾽ ἀγαθὰ φρονέων: νῦν δ᾽ ἁθρόα πάντ᾽ ἀπέτισεν.</p>
<p><a>α44</a> τὸν δ᾽ ἠμείβετ᾽ ἔπειτα θεά, γλαυκῶπις Ἀθήνη:</p>
<p><a>α45</a> ὦ πάτερ ἡμέτερε Κρονίδη,  ὕπατε κρειόντων,</p>
<p><a>α46</a> καὶ λίην κεῖνός γε ἐοικότι κεῖται ὀλέθρῳ:</p>
<p><a>α47</a> ὡς ἀπόλοιτο καὶ ἄλλος, ὅτις τοιαῦτά γε ῥέζοι:</p>
<p><a>α48</a> ἀλλά μοι ἀμφ᾽ Ὀδυσῆι δαΐφρονι δαίεται ἦτορ,</p>
<p><a>α49</a> δυσμόρῳ, ὃς δὴ δηθὰ φίλων ἄπο πήματα πάσχει</p>
<p><a>α50</a> νήσῳ ἐν ἀμφιρύτῃ,  ὅθι τ᾽ ὀμφαλός ἐστι θαλάσσης.</p>
<p><a>α51</a> νῆσος δενδρήεσσα, θεὰ δ᾽ ἐν δώματα ναίει,</p>
<p><a>α52</a> Ἄτλαντος θυγάτηρ ὀλοόφρονος, ὅς τε θαλάσσης</p>
<p><a>α53</a> πάσης βένθεα οἶδεν, ἔχει δέ τε κίονας αὐτὸς</p>
<p><a>α54</a> μακράς, αἳ γαῖάν τε καὶ οὐρανὸν ἀμφὶς ἔχουσιν.</p>
<p><a>α55</a> τοῦ θυγάτηρ δύστηνον ὀδυρόμενον κατερύκει,</p>
<p><a>α56</a> αἰεὶ δὲ μαλακοῖσι καὶ αἱμυλίοισι λόγοισιν</p>
<p><a>α57</a> θέλγει, ὅπως Ἰθάκης ἐπιλήσεται: αὐτὰρ Ὀδυσσεύς,</p>
<p><a>α58</a> ἱέμενος καὶ καπνὸν ἀποθρῴσκοντα νοῆσαι</p>
<p><a>α59</a> ἧς γαίης, θανέειν ἱμείρεται. οὐδέ νυ σοί περ</p>
<p><a>α60</a> ἐντρέπεται φίλον ἦτορ,  Ὀλύμπιε. οὔ νύ τ᾽ Ὀδυσσεὺς</p>
<p><a>α61</a> Ἀργείων παρὰ νηυσὶ χαρίζετο ἱερὰ ῥέζων</p>
<p><a>α62</a> Τροίῃ ἐν εὐρείῃ; τί νύ οἱ τόσον ὠδύσαο, Ζεῦ;</p>
<p><a>α63</a> τὴν δ᾽ ἀπαμειβόμενος προσέφη νεφεληγερέτα Ζεύς:</p>
<p><a>α64</a> τέκνον ἐμόν, ποῖόν σε ἔπος φύγεν ἕρκος ὀδόντων.</p>
<p><a>α65</a> πῶς ἂν ἔπειτ᾽ Ὀδυσῆος ἐγὼ θείοιο λαθοίμην,</p>
<p><a>α66</a> ὃς περὶ μὲν νόον ἐστὶ βροτῶν, περὶ δ᾽ ἱρὰ θεοῖσιν</p>
<p><a>α67</a> ἀθανάτοισιν ἔδωκε, τοὶ οὐρανὸν εὐρὺν ἔχουσιν;</p>
<p><a>α68</a> ἀλλὰ Ποσειδάων γαιήοχος ἀσκελὲς αἰεὶ</p>
<p><a>α69</a> Κύκλωπος κεχόλωται, ὃν ὀφθαλμοῦ ἀλάωσεν,</p>
<p><a>α70</a> ἀντίθεον Πολύφημον,  ὅου κράτος ἐστὶ μέγιστον</p>
<p><a>α71</a> πᾶσιν Κυκλώπεσσι: Θόωσα δέ μιν τέκε νύμφη,</p>
<p><a>α72</a> Φόρκυνος θυγάτηρ ἁλὸς ἀτρυγέτοιο μέδοντος,</p>
<p><a>α73</a> ἐν σπέσσι γλαφυροῖσι Ποσειδάωνι μιγεῖσα.</p>
<p><a>α74</a> ἐκ τοῦ δὴ Ὀδυσῆα Ποσειδάων ἐνοσίχθων</p>
<p><a>α75</a> οὔ τι κατακτείνει,  πλάζει δ᾽ ἀπὸ πατρίδος αἴης.</p>
<p><a>α76</a> ἀλλ᾽ ἄγεθ᾽, ἡμεῖς οἵδε περιφραζώμεθα πάντες</p>
<p><a>α77</a> νόστον, ὅπως ἔλθῃσι: Ποσειδάων δὲ μεθήσει</p>
<p><a>α78</a> ὃν χόλον: οὐ μὲν γὰρ τι δυνήσεται ἀντία πάντων</p>
<p><a>α79</a> ἀθανάτων ἀέκητι θεῶν ἐριδαινέμεν οἶος.</p>
<p><a>α80</a> τὸν δ᾽ ἠμείβετ᾽ ἔπειτα θεά,  γλαυκῶπις Ἀθήνη:</p>
<p><a>α81</a> ὦ πάτερ ἡμέτερε Κρονίδη, ὕπατε κρειόντων,</p>
<p><a>α82</a> εἰ μὲν δὴ νῦν τοῦτο φίλον μακάρεσσι θεοῖσιν,</p>
<p><a>α83</a> νοστῆσαι Ὀδυσῆα πολύφρονα ὅνδε δόμονδε,</p>
<p><a>α84</a> Ἑρμείαν μὲν ἔπειτα διάκτορον ἀργεϊφόντην</p>
<p><a>α85</a> νῆσον ἐς Ὠγυγίην ὀτρύνομεν,  ὄφρα τάχιστα</p>
<p><a>α86</a> νύμφῃ ἐυπλοκάμῳ εἴπῃ νημερτέα βουλήν,</p>
<p><a>α87</a> νόστον Ὀδυσσῆος ταλασίφρονος, ὥς κε νέηται:</p>
<p><a>α88</a> αὐτὰρ ἐγὼν Ἰθάκηνδ᾽ ἐσελεύσομαι, ὄφρα οἱ υἱὸν</p>
<p><a>α89</a> μᾶλλον ἐποτρύνω καί οἱ μένος ἐν φρεσὶ θείω,</p>
<p><a>α90</a> εἰς ἀγορὴν καλέσαντα κάρη κομόωντας Ἀχαιοὺς</p>
<p><a>α91</a> πᾶσι μνηστήρεσσιν ἀπειπέμεν, οἵ τέ οἱ αἰεὶ</p>
<p><a>α92</a> μῆλ᾽ ἁδινὰ σφάζουσι καὶ εἰλίποδας ἕλικας βοῦς.</p>
<p><a>α93</a> πέμψω δ᾽ ἐς Σπάρτην τε καὶ ἐς Πύλον ἠμαθόεντα</p>
<p><a>α94</a> νόστον πευσόμενον πατρὸς φίλου, ἤν που ἀκούσῃ,</p>
<p><a>α95</a> ἠδ᾽ ἵνα μιν κλέος ἐσθλὸν ἐν ἀνθρώποισιν ἔχῃσιν.</p>
<p><a>α96</a> ὣς εἰποῦσ᾽ ὑπὸ ποσσὶν ἐδήσατο καλὰ πέδιλα,</p>
<p><a>α97</a> ἀμβρόσια χρύσεια, τά μιν φέρον ἠμὲν ἐφ᾽ ὑγρὴν</p>
<p><a>α98</a> ἠδ᾽ ἐπ᾽ ἀπείρονα γαῖαν ἅμα πνοιῇς ἀνέμοιο:</p>
<p><a>α99</a> εἵλετο δ᾽ ἄλκιμον ἔγχος, ἀκαχμένον ὀξέι χαλκῷ,</p>
<p><a>α100</a> βριθὺ μέγα στιβαρόν,  τῷ δάμνησι στίχας ἀνδρῶν</p>
<p><a>α101</a> ἡρώων, τοῖσίν τε κοτέσσεται ὀβριμοπάτρη.</p>
<p><a>α102</a> βῆ δὲ κατ᾽ Οὐλύμποιο καρήνων ἀίξασα,</p>
<p><a>α103</a> στῆ δ᾽ Ἰθάκης ἐνὶ δήμῳ ἐπὶ προθύροις Ὀδυσῆος,</p>
<p><a>α104</a> οὐδοῦ ἐπ᾽ αὐλείου: παλάμῃ δ᾽ ἔχε χάλκεον ἔγχος,</p>
<p><a>α105</a> εἰδομένη ξείνῳ,  Ταφίων ἡγήτορι Μέντῃ.</p>
<p><a>α106</a> εὗρε δ᾽ ἄρα μνηστῆρας ἀγήνορας. οἱ μὲν ἔπειτα</p>
<p><a>α107</a> πεσσοῖσι προπάροιθε θυράων θυμὸν ἔτερπον</p>
<p><a>α108</a> ἥμενοι ἐν ῥινοῖσι βοῶν, οὓς ἔκτανον αὐτοί:</p>
<p><a>α109</a> κήρυκες δ᾽ αὐτοῖσι καὶ ὀτρηροὶ θεράποντες</p>
<p><a>α110</a> οἱ μὲν οἶνον ἔμισγον ἐνὶ κρητῆρσι καὶ ὕδωρ,</p>
<p><a>α111</a> οἱ δ᾽ αὖτε σπόγγοισι πολυτρήτοισι τραπέζας</p>
<p><a>α112</a> νίζον καὶ πρότιθεν, τοὶ δὲ κρέα πολλὰ δατεῦντο.</p>
<p><a>α113</a> τὴν δὲ πολὺ πρῶτος ἴδε Τηλέμαχος θεοειδής,</p>
<p><a>α114</a> ἧστο γὰρ ἐν μνηστῆρσι φίλον τετιημένος ἦτορ,</p>
<p><a>α115</a> ὀσσόμενος πατέρ᾽ ἐσθλὸν ἐνὶ φρεσίν,  εἴ ποθεν ἐλθὼν</p>
<p><a>α116</a> μνηστήρων τῶν μὲν σκέδασιν κατὰ δώματα θείη,</p>
<p><a>α117</a> τιμὴν δ᾽ αὐτὸς ἔχοι καὶ δώμασιν οἷσιν ἀνάσσοι.</p>
<p><a>α118</a> τὰ φρονέων, μνηστῆρσι μεθήμενος, εἴσιδ᾽ Ἀθήνην.</p>
<p><a>α119</a> βῆ δ᾽ ἰθὺς προθύροιο, νεμεσσήθη δ᾽ ἐνὶ θυμῷ</p>
<p><a>α120</a> ξεῖνον δηθὰ θύρῃσιν ἐφεστάμεν: ἐγγύθι δὲ στὰς</p>
<p><a>α121</a> χεῖρ᾽ ἕλε δεξιτερὴν καὶ ἐδέξατο χάλκεον ἔγχος,</p>
<p><a>α122</a> καί μιν φωνήσας ἔπεα πτερόεντα προσηύδα:</p>
<p><a>α123</a> χαῖρε, ξεῖνε, παρ᾽ ἄμμι φιλήσεαι: αὐτὰρ ἔπειτα</p>
<p><a>α124</a> δείπνου πασσάμενος μυθήσεαι ὅττεό σε χρή.</p>
<p><a>α125</a> ὣς εἰπὼν ἡγεῖθ᾽,  ἡ δ᾽ ἕσπετο Παλλὰς Ἀθήνη.</p>
<p><a>α126</a> οἱ δ᾽ ὅτε δή ῥ᾽ ἔντοσθεν ἔσαν δόμου ὑψηλοῖο,</p>
<p><a>α127</a> ἔγχος μέν ῥ᾽ ἔστησε φέρων πρὸς κίονα μακρὴν</p>
<p><a>α128</a> δουροδόκης ἔντοσθεν ἐυξόου, ἔνθα περ ἄλλα</p>
<p><a>α129</a> ἔγχε᾽ Ὀδυσσῆος ταλασίφρονος ἵστατο πολλά,</p>
<p><a>α130</a> αὐτὴν δ᾽ ἐς θρόνον εἷσεν ἄγων,  ὑπὸ λῖτα πετάσσας,</p>
<p><a>α131</a> καλὸν δαιδάλεον: ὑπὸ δὲ θρῆνυς ποσὶν ἦεν.</p>
<p><a>α132</a> πὰρ δ᾽ αὐτὸς κλισμὸν θέτο ποικίλον, ἔκτοθεν ἄλλων</p>
<p><a>α133</a> μνηστήρων, μὴ ξεῖνος ἀνιηθεὶς ὀρυμαγδῷ</p>
<p><a>α134</a> δείπνῳ ἁδήσειεν, ὑπερφιάλοισι μετελθών,</p>
<p><a>α135</a> ἠδ᾽ ἵνα μιν περὶ πατρὸς ἀποιχομένοιο ἔροιτο.</p>
<p><a>α136</a> χέρνιβα δ᾽ ἀμφίπολος προχόῳ ἐπέχευε φέρουσα</p>
<p><a>α137</a> καλῇ χρυσείῃ, ὑπὲρ ἀργυρέοιο λέβητος,</p>
<p><a>α138</a> νίψασθαι: παρὰ δὲ ξεστὴν ἐτάνυσσε τράπεζαν.</p>
<p><a>α139</a> σῖτον δ᾽ αἰδοίη ταμίη παρέθηκε φέρουσα,</p>
<p><a>α140</a> εἴδατα πόλλ᾽ ἐπιθεῖσα,  χαριζομένη παρεόντων:</p>
<p><a>α141</a> δαιτρὸς δὲ κρειῶν πίνακας παρέθηκεν ἀείρας</p>
<p><a>α142</a> παντοίων, παρὰ δέ σφι τίθει χρύσεια κύπελλα:</p>
<p><a>α143</a> κῆρυξ δ᾽ αὐτοῖσιν θάμ᾽ ἐπῴχετο οἰνοχοεύων.</p>
<p><a>α144</a> ἐς δ᾽ ἦλθον μνηστῆρες ἀγήνορες. οἱ μὲν ἔπειτα</p>
<p><a>α145</a> ἑξείης ἕζοντο κατὰ κλισμούς τε θρόνους τε,</p>
<p><a>α146</a> τοῖσι δὲ κήρυκες μὲν ὕδωρ ἐπὶ χεῖρας ἔχευαν,</p>
<p><a>α147</a> σῖτον δὲ δμῳαὶ παρενήνεον ἐν κανέοισιν,</p>
<p><a>α148</a> κοῦροι δὲ κρητῆρας ἐπεστέψαντο ποτοῖο.</p>
<p><a>α149</a> οἱ δ᾽ ἐπ᾽ ὀνείαθ᾽ ἑτοῖμα προκείμενα χεῖρας ἴαλλον.</p>
<p><a>α150</a> αὐτὰρ ἐπεὶ πόσιος καὶ ἐδητύος ἐξ ἔρον ἕντο</p>
<p><a>α151</a> μνηστῆρες, τοῖσιν μὲν ἐνὶ φρεσὶν ἄλλα μεμήλει,</p>
<p><a>α152</a> μολπή τ᾽ ὀρχηστύς τε: τὰ γὰρ τ᾽ ἀναθήματα δαιτός:</p>
<p><a>α153</a> κῆρυξ δ᾽ ἐν χερσὶν κίθαριν περικαλλέα θῆκεν</p>
<p><a>α154</a> Φημίῳ, ὅς ῥ᾽ ἤειδε παρὰ μνηστῆρσιν ἀνάγκῃ.</p>
<p><a>α155</a> ἦ τοι ὁ φορμίζων ἀνεβάλλετο καλὸν ἀείδειν.</p>
<p><a>α156</a> αὐτὰρ Τηλέμαχος προσέφη γλαυκῶπιν Ἀθήνην,</p>
<p><a>α157</a> ἄγχι σχὼν κεφαλήν, ἵνα μὴ πευθοίαθ᾽ οἱ ἄλλοι:</p>
<p><a>α158</a> ξεῖνε φίλ᾽, ἦ καὶ μοι νεμεσήσεαι ὅττι κεν εἴπω;</p>
<p><a>α159</a> τούτοισιν μὲν ταῦτα μέλει, κίθαρις καὶ ἀοιδή,</p>
<p><a>α160</a> ῥεῖ᾽,  ἐπεὶ ἀλλότριον βίοτον νήποινον ἔδουσιν,</p>
<p><a>α161</a> ἀνέρος, οὗ δή που λεύκ᾽ ὀστέα πύθεται ὄμβρῳ</p>
<p><a>α162</a> κείμεν᾽ ἐπ᾽ ἠπείρου, ἢ εἰν ἁλὶ κῦμα κυλίνδει.</p>
<p><a>α163</a> εἰ κεῖνόν γ᾽ Ἰθάκηνδε ἰδοίατο νοστήσαντα,</p>
<p><a>α164</a> πάντες κ᾽ ἀρησαίατ᾽ ἐλαφρότεροι πόδας εἶναι</p>
<p><a>α165</a> ἢ ἀφνειότεροι χρυσοῖό τε ἐσθῆτός τε.</p>
<p><a>α166</a> νῦν δ᾽ ὁ μὲν ὣς ἀπόλωλε κακὸν μόρον, οὐδέ τις ἡμῖν</p>
<p><a>α167</a> θαλπωρή, εἴ πέρ τις ἐπιχθονίων ἀνθρώπων</p>
<p><a>α168</a> φῇσιν ἐλεύσεσθαι: τοῦ δ᾽ ὤλετο νόστιμον ἦμαρ.</p>
<p><a>α169</a> ἀλλ᾽ ἄγε μοι τόδε εἰπὲ καὶ ἀτρεκέως κατάλεξον:</p>
<p><a>α170</a> τίς  πόθεν εἰς ἀνδρῶν; πόθι τοι πόλις ἠδὲ τοκῆες;</p>
<p><a>α171</a> ὁπποίης τ᾽ ἐπὶ νηὸς ἀφίκεο: πῶς δέ σε ναῦται</p>
<p><a>α172</a> ἤγαγον εἰς Ἰθάκην; τίνες ἔμμεναι εὐχετόωντο;</p>
<p><a>α173</a> οὐ μὲν γὰρ τί σε πεζὸν ὀίομαι ἐνθάδ᾽ ἱκέσθαι.</p>
<p><a>α174</a> καί μοι τοῦτ᾽ ἀγόρευσον ἐτήτυμον, ὄφρ᾽ ἐὺ εἰδῶ,</p>
<p><a>α175</a> ἠὲ νέον μεθέπεις ἦ καὶ πατρώιός ἐσσι</p>
<p><a>α176</a> ξεῖνος, ἐπεὶ πολλοὶ ἴσαν ἀνέρες ἡμέτερον δῶ</p>
<p><a>α177</a> ἄλλοι, ἐπεὶ καὶ κεῖνος ἐπίστροφος ἦν ἀνθρώπων.</p>
<p><a>α178</a> τὸν δ᾽ αὖτε προσέειπε θεά, γλαυκῶπις Ἀθήνη:</p>
<p><a>α179</a> τοιγὰρ ἐγώ τοι ταῦτα μάλ᾽ ἀτρεκέως ἀγορεύσω.</p>
<p><a>α180</a> Μέντης Ἀγχιάλοιο δαΐφρονος εὔχομαι εἶναι</p>
<p><a>α181</a> υἱός, ἀτὰρ Ταφίοισι φιληρέτμοισιν ἀνάσσω.</p>
<p><a>α182</a> νῦν δ᾽ ὧδε ξὺν νηὶ κατήλυθον ἠδ᾽ ἑτάροισιν</p>
<p><a>α183</a> πλέων ἐπὶ οἴνοπα πόντον ἐπ᾽ ἀλλοθρόους ἀνθρώπους,</p>
<p><a>α184</a> ἐς Τεμέσην μετὰ χαλκόν, ἄγω δ᾽ αἴθωνα σίδηρον.</p>
<p><a>α185</a> νηῦς δέ μοι ἥδ᾽ ἕστηκεν ἐπ᾽ ἀγροῦ νόσφι πόληος,</p>
<p><a>α186</a> ἐν λιμένι Ῥείθρῳ ὑπὸ Νηίῳ ὑλήεντι.</p>
<p><a>α187</a> ξεῖνοι δ᾽ ἀλλήλων πατρώιοι εὐχόμεθ᾽ εἶναι</p>
<p><a>α188</a> ἐξ ἀρχῆς, εἴ πέρ τε γέροντ᾽ εἴρηαι ἐπελθὼν</p>
<p><a>α189</a> Λαέρτην ἥρωα, τὸν οὐκέτι φασὶ πόλινδε</p>
<p><a>α190</a> ἔρχεσθ᾽,  ἀλλ᾽ ἀπάνευθεν ἐπ᾽ ἀγροῦ πήματα πάσχειν</p>
<p><a>α191</a> γρηὶ σὺν ἀμφιπόλῳ, ἥ οἱ βρῶσίν τε πόσιν τε</p>
<p><a>α192</a> παρτιθεῖ, εὖτ᾽ ἄν μιν κάματος κατὰ γυῖα λάβῃσιν</p>
<p><a>α193</a> ἑρπύζοντ᾽ ἀνὰ γουνὸν ἀλωῆς οἰνοπέδοιο.</p>
<p><a>α194</a> νῦν δ᾽ ἦλθον: δὴ γάρ μιν ἔφαντ᾽ ἐπιδήμιον εἶναι,</p>
<p><a>α195</a> σὸν πατέρ᾽: ἀλλά νυ τόν γε θεοὶ βλάπτουσι κελεύθου.</p>
<p><a>α196</a> οὐ γάρ πω τέθνηκεν ἐπὶ χθονὶ δῖος Ὀδυσσεύς,</p>
<p><a>α197</a> ἀλλ᾽ ἔτι που ζωὸς κατερύκεται εὐρέι πόντῳ</p>
<p><a>α198</a> νήσῳ ἐν ἀμφιρύτῃ, χαλεποὶ δέ μιν ἄνδρες ἔχουσιν</p>
<p><a>α199</a> ἄγριοι, οἵ που κεῖνον ἐρυκανόωσ᾽ ἀέκοντα.</p>
<p><a>α200</a> αὐτὰρ νῦν τοι ἐγὼ μαντεύσομαι,  ὡς ἐνὶ θυμῷ</p>
<p><a>α201</a> ἀθάνατοι βάλλουσι καὶ ὡς τελέεσθαι ὀίω,</p>
<p><a>α202</a> οὔτε τι μάντις ἐὼν οὔτ᾽ οἰωνῶν σάφα εἰδώς.</p>
<p><a>α203</a> οὔ τοι ἔτι δηρόν γε φίλης ἀπὸ πατρίδος αἴης</p>
<p><a>α204</a> ἔσσεται, οὐδ᾽ εἴ πέρ τε σιδήρεα δέσματ᾽ ἔχῃσιν:</p>
<p><a>α205</a> φράσσεται ὥς κε νέηται,  ἐπεὶ πολυμήχανός ἐστιν.</p>
<p><a>α206</a> ἀλλ᾽ ἄγε μοι τόδε εἰπὲ καὶ ἀτρεκέως κατάλεξον,</p>
<p><a>α207</a> εἰ δὴ ἐξ αὐτοῖο τόσος πάϊς εἰς Ὀδυσῆος.</p>
<p><a>α208</a> αἰνῶς μὲν κεφαλήν τε καὶ ὄμματα καλὰ ἔοικας</p>
<p><a>α209</a> κείνῳ, ἐπεὶ θαμὰ τοῖον ἐμισγόμεθ᾽ ἀλλήλοισιν,</p>
<p><a>α210</a> πρίν γε τὸν ἐς Τροίην ἀναβήμεναι,  ἔνθα περ ἄλλοι</p>
<p><a>α211</a> Ἀργείων οἱ ἄριστοι ἔβαν κοίλῃς ἐνὶ νηυσίν:</p>
<p><a>α212</a> ἐκ τοῦ δ᾽ οὔτ᾽ Ὀδυσῆα ἐγὼν ἴδον οὔτ᾽ ἔμ᾽ ἐκεῖνος.</p>
<p><a>α213</a> τὴν δ᾽ αὖ Τηλέμαχος πεπνυμένος ἀντίον ηὔδα:</p>
<p><a>α214</a> τοιγὰρ ἐγώ τοι, ξεῖνε, μάλ᾽ ἀτρεκέως ἀγορεύσω.</p>
<p><a>α215</a> μήτηρ μέν τέ μέ φησι τοῦ ἔμμεναι,  αὐτὰρ ἐγώ γε</p>
<p><a>α216</a> οὐκ οἶδ᾽: οὐ γάρ πώ τις ἑὸν γόνον αὐτὸς ἀνέγνω.</p>
<p><a>α217</a> ὡς δὴ ἐγώ γ᾽ ὄφελον μάκαρός νύ τευ ἔμμεναι υἱὸς</p>
<p><a>α218</a> ἀνέρος, ὃν κτεάτεσσιν ἑοῖς ἔπι γῆρας ἔτετμε.</p>
<p><a>α219</a> νῦν δ᾽ ὃς ἀποτμότατος γένετο θνητῶν ἀνθρώπων,</p>
<p><a>α220</a> τοῦ μ᾽ ἔκ φασι γενέσθαι,  ἐπεὶ σύ με τοῦτ᾽ ἐρεείνεις.</p>
<p><a>α221</a> τὸν δ᾽ αὖτε προσέειπε θεά, γλαυκῶπις Ἀθήνη:</p>
<p><a>α222</a> οὐ μέν τοι γενεήν γε θεοὶ νώνυμνον ὀπίσσω</p>
<p><a>α223</a> θῆκαν, ἐπεὶ σέ γε τοῖον ἐγείνατο Πηνελόπεια.</p>
<p><a>α224</a> ἀλλ᾽ ἄγε μοι τόδε εἰπὲ καὶ ἀτρεκέως κατάλεξον:</p>
<p><a>α225</a> τίς δαίς,  τίς δὲ ὅμιλος ὅδ᾽ ἔπλετο; τίπτε δέ σε χρεώ;</p>
<p><a>α226</a> εἰλαπίνη ἠὲ γάμος; ἐπεὶ οὐκ ἔρανος τάδε γ᾽ ἐστίν:</p>
<p><a>α227</a> ὥς τέ μοι ὑβρίζοντες ὑπερφιάλως δοκέουσι</p>
<p><a>α228</a> δαίνυσθαι κατὰ δῶμα. νεμεσσήσαιτό κεν ἀνὴρ</p>
<p><a>α229</a> αἴσχεα πόλλ᾽ ὁρόων, ὅς τις πινυτός γε μετέλθοι.</p>
<p><a>α230</a> τὴν δ᾽ αὖ Τηλέμαχος πεπνυμένος ἀντίον ηὔδα:</p>
<p><a>α231</a> ξεῖν᾽, ἐπεὶ ἂρ δὴ ταῦτά μ᾽ ἀνείρεαι ἠδὲ μεταλλᾷς,</p>
<p><a>α232</a> μέλλεν μέν ποτε οἶκος ὅδ᾽ ἀφνειὸς καὶ ἀμύμων</p>
<p><a>α233</a> ἔμμεναι, ὄφρ᾽ ἔτι κεῖνος ἀνὴρ ἐπιδήμιος ἦεν:</p>
<p><a>α234</a> νῦν δ᾽ ἑτέρως ἐβόλοντο θεοὶ κακὰ μητιόωντες,</p>
<p><a>α235</a> οἳ κεῖνον μὲν ἄιστον ἐποίησαν περὶ πάντων</p>
<p><a>α236</a> ἀνθρώπων, ἐπεὶ οὔ κε θανόντι περ ὧδ᾽ ἀκαχοίμην,</p>
<p><a>α237</a> εἰ μετὰ οἷς ἑτάροισι δάμη Τρώων ἐνὶ δήμῳ,</p>
<p><a>α238</a> ἠὲ φίλων ἐν χερσίν, ἐπεὶ πόλεμον τολύπευσεν.</p>
<p><a>α239</a> τῷ κέν οἱ τύμβον μὲν ἐποίησαν Παναχαιοί,</p>
<p><a>α240</a> ἠδέ κε καὶ ᾧ παιδὶ μέγα κλέος ἤρατ᾽ ὀπίσσω.</p>
<p><a>α241</a> νῦν δέ μιν ἀκλειῶς ἅρπυιαι ἀνηρείψαντο:</p>
<p><a>α242</a> οἴχετ᾽ ἄιστος ἄπυστος, ἐμοὶ δ᾽ ὀδύνας τε γόους τε</p>
<p><a>α243</a> κάλλιπεν. οὐδέ τι κεῖνον ὀδυρόμενος στεναχίζω</p>
<p><a>α244</a> οἶον, ἐπεί νύ μοι ἄλλα θεοὶ κακὰ κήδε᾽ ἔτευξαν.</p>
<p><a>α245</a> ὅσσοι γὰρ νήσοισιν ἐπικρατέουσιν ἄριστοι,</p>
<p><a>α246</a> Δουλιχίῳ τε Σάμῃ τε καὶ ὑλήεντι Ζακύνθῳ,</p>
<p><a>α247</a> ἠδ᾽ ὅσσοι κραναὴν Ἰθάκην κάτα κοιρανέουσιν,</p>
<p><a>α248</a> τόσσοι μητέρ᾽ ἐμὴν μνῶνται, τρύχουσι δὲ οἶκον.</p>
<p><a>α249</a> ἡ δ᾽ οὔτ᾽ ἀρνεῖται στυγερὸν γάμον οὔτε τελευτὴν</p>
<p><a>α250</a> ποιῆσαι δύναται: τοὶ δὲ φθινύθουσιν ἔδοντες</p>
<p><a>α251</a> οἶκον ἐμόν: τάχα δή με διαρραίσουσι καὶ αὐτόν.</p>
<p><a>α252</a> τὸν δ᾽ ἐπαλαστήσασα προσηύδα Παλλὰς Ἀθήνη:</p>
<p><a>α253</a> ὢ πόποι, ἦ δὴ πολλὸν ἀποιχομένου Ὀδυσῆος</p>
<p><a>α254</a> δεύῃ, ὅ κε μνηστῆρσιν ἀναιδέσι χεῖρας ἐφείη.</p>
<p><a>α255</a> εἰ γὰρ νῦν ἐλθὼν δόμου ἐν πρώτῃσι θύρῃσι</p>
<p><a>α256</a> σταίη, ἔχων πήληκα καὶ ἀσπίδα καὶ δύο δοῦρε,</p>
<p><a>α257</a> τοῖος ἐὼν οἷόν μιν ἐγὼ τὰ πρῶτ᾽ ἐνόησα</p>
<p><a>α258</a> οἴκῳ ἐν ἡμετέρῳ πίνοντά τε τερπόμενόν τε,</p>
<p><a>α259</a> ἐξ Ἐφύρης ἀνιόντα παρ᾽ Ἴλου Μερμερίδαο—</p>
<p><a>α260</a> ᾤχετο γὰρ καὶ κεῖσε θοῆς ἐπὶ νηὸς Ὀδυσσεὺς</p>
<p><a>α261</a> φάρμακον ἀνδροφόνον διζήμενος, ὄφρα οἱ εἴη</p>
<p><a>α262</a> ἰοὺς χρίεσθαι χαλκήρεας: ἀλλ᾽ ὁ μὲν οὔ οἱ</p>
<p><a>α263</a> δῶκεν, ἐπεί ῥα θεοὺς νεμεσίζετο αἰὲν ἐόντας,</p>
<p><a>α264</a> ἀλλὰ πατήρ οἱ δῶκεν ἐμός: φιλέεσκε γὰρ αἰνῶς—</p>
<p><a>α265</a> τοῖος ἐὼν μνηστῆρσιν ὁμιλήσειεν Ὀδυσσεύς:</p>
<p><a>α266</a> πάντες κ᾽ ὠκύμοροί τε γενοίατο πικρόγαμοί τε.</p>
<p><a>α267</a> ἀλλ᾽ ἦ τοι μὲν ταῦτα θεῶν ἐν γούνασι κεῖται,</p>
<p><a>α268</a> ἤ κεν νοστήσας ἀποτίσεται, ἦε καὶ οὐκί,</p>
<p><a>α269</a> οἷσιν ἐνὶ μεγάροισι: σὲ δὲ φράζεσθαι ἄνωγα,</p>
<p><a>α270</a> ὅππως κε μνηστῆρας ἀπώσεαι ἐκ μεγάροιο.</p>
<p><a>α271</a> εἰ δ᾽ ἄγε νῦν ξυνίει καὶ ἐμῶν ἐμπάζεο μύθων:</p>
<p><a>α272</a> αὔριον εἰς ἀγορὴν καλέσας ἥρωας Ἀχαιοὺς</p>
<p><a>α273</a> μῦθον πέφραδε πᾶσι, θεοὶ δ᾽ ἐπὶ μάρτυροι ἔστων.</p>
<p><a>α274</a> μνηστῆρας μὲν ἐπὶ σφέτερα σκίδνασθαι ἄνωχθι,</p>
<p><a>α275</a> μητέρα δ᾽,  εἴ οἱ θυμὸς ἐφορμᾶται γαμέεσθαι,</p>
<p><a>α276</a> ἂψ ἴτω ἐς μέγαρον πατρὸς μέγα δυναμένοιο:</p>
<p><a>α277</a> οἱ δὲ γάμον τεύξουσι καὶ ἀρτυνέουσιν ἔεδνα</p>
<p><a>α278</a> πολλὰ μάλ᾽, ὅσσα ἔοικε φίλης ἐπὶ παιδὸς ἕπεσθαι.</p>
<p><a>α279</a> σοὶ δ᾽ αὐτῷ πυκινῶς ὑποθήσομαι, αἴ κε πίθηαι:</p>
<p><a>α280</a> νῆ᾽ ἄρσας ἐρέτῃσιν ἐείκοσιν,  ἥ τις ἀρίστη,</p>
<p><a>α281</a> ἔρχεο πευσόμενος πατρὸς δὴν οἰχομένοιο,</p>
<p><a>α282</a> ἤν τίς τοι εἴπῃσι βροτῶν, ἢ ὄσσαν ἀκούσῃς</p>
<p><a>α283</a> ἐκ Διός, ἥ τε μάλιστα φέρει κλέος ἀνθρώποισι.</p>
<p><a>α284</a> πρῶτα μὲν ἐς Πύλον ἐλθὲ καὶ εἴρεο Νέστορα δῖον,</p>
<p><a>α285</a> κεῖθεν δὲ Σπάρτηνδε παρὰ ξανθὸν Μενέλαον:</p>
<p><a>α286</a> ὃς γὰρ δεύτατος ἦλθεν Ἀχαιῶν χαλκοχιτώνων.</p>
<p><a>α287</a> εἰ μέν κεν πατρὸς βίοτον καὶ νόστον ἀκούσῃς,</p>
<p><a>α288</a> ἦ τ᾽ ἂν τρυχόμενός περ ἔτι τλαίης ἐνιαυτόν:</p>
<p><a>α289</a> εἰ δέ κε τεθνηῶτος ἀκούσῃς μηδ᾽ ἔτ᾽ ἐόντος,</p>
<p><a>α290</a> νοστήσας δὴ ἔπειτα φίλην ἐς πατρίδα γαῖαν</p>
<p><a>α291</a> σῆμά τέ οἱ χεῦαι καὶ ἐπὶ κτέρεα κτερεΐξαι</p>
<p><a>α292</a> πολλὰ μάλ᾽, ὅσσα ἔοικε, καὶ ἀνέρι μητέρα δοῦναι.</p>
<p><a>α293</a> αὐτὰρ ἐπὴν δὴ ταῦτα τελευτήσῃς τε καὶ ἔρξῃς,</p>
<p><a>α294</a> φράζεσθαι δὴ ἔπειτα κατὰ φρένα καὶ κατὰ θυμὸν</p>
<p><a>α295</a> ὅππως κε μνηστῆρας ἐνὶ μεγάροισι τεοῖσι</p>
<p><a>α296</a> κτείνῃς ἠὲ δόλῳ ἢ ἀμφαδόν: οὐδέ τί σε χρὴ</p>
<p><a>α297</a> νηπιάας ὀχέειν, ἐπεὶ οὐκέτι τηλίκος ἐσσι.</p>
<p><a>α298</a> ἢ οὐκ ἀίεις οἷον κλέος ἔλλαβε δῖος Ὀρέστης</p>
<p><a>α299</a> πάντας ἐπ᾽ ἀνθρώπους, ἐπεὶ ἔκτανε πατροφονῆα,</p>
<p><a>α300</a> Αἴγισθον δολόμητιν,  ὅ οἱ πατέρα κλυτὸν ἔκτα;</p>
<p><a>α301</a> καὶ σύ, φίλος, μάλα γάρ σ᾽ ὁρόω καλόν τε μέγαν τε,</p>
<p><a>α302</a> ἄλκιμος ἔσσ᾽, ἵνα τίς σε καὶ ὀψιγόνων ἐὺ εἴπῃ.</p>
<p><a>α303</a> αὐτὰρ ἐγὼν ἐπὶ νῆα θοὴν κατελεύσομαι ἤδη</p>
<p><a>α304</a> ἠδ᾽ ἑτάρους, οἵ πού με μάλ᾽ ἀσχαλόωσι μένοντες:</p>
<p><a>α305</a> σοὶ δ᾽ αὐτῷ μελέτω,  καὶ ἐμῶν ἐμπάζεο μύθων.</p>
<p><a>α306</a> τὴν δ᾽ αὖ Τηλέμαχος πεπνυμένος ἀντίον ηὔδα:</p>
<p><a>α307</a> ξεῖν᾽, ἦ τοι μὲν ταῦτα φίλα φρονέων ἀγορεύεις,</p>
<p><a>α308</a> ὥς τε πατὴρ ᾧ παιδί, καὶ οὔ ποτε λήσομαι αὐτῶν.</p>
<p><a>α309</a> ἀλλ᾽ ἄγε νῦν ἐπίμεινον, ἐπειγόμενός περ ὁδοῖο,</p>
<p><a>α310</a> ὄφρα λοεσσάμενός τε τεταρπόμενός τε φίλον κῆρ,</p>
<p><a>α311</a> δῶρον ἔχων ἐπὶ νῆα κίῃς, χαίρων ἐνὶ θυμῷ,</p>
<p><a>α312</a> τιμῆεν, μάλα καλόν, ὅ τοι κειμήλιον ἔσται</p>
<p><a>α313</a> ἐξ ἐμεῦ, οἷα φίλοι ξεῖνοι ξείνοισι διδοῦσι.</p>
<p><a>α314</a> τὸν δ᾽ ἠμείβετ᾽ ἔπειτα θεά, γλαυκῶπις Ἀθήνη:</p>
<p><a>α315</a> μή μ᾽ ἔτι νῦν κατέρυκε,  λιλαιόμενόν περ ὁδοῖο.</p>
<p><a>α316</a> δῶρον δ᾽ ὅττι κέ μοι δοῦναι φίλον ἦτορ ἀνώγῃ,</p>
<p><a>α317</a> αὖτις ἀνερχομένῳ δόμεναι οἶκόνδε φέρεσθαι,</p>
<p><a>α318</a> καὶ μάλα καλὸν ἑλών: σοὶ δ᾽ ἄξιον ἔσται ἀμοιβῆς.</p>
<p><a>α319</a> ἡ μὲν ἄρ᾽ ὣς εἰποῦσ᾽ ἀπέβη γλαυκῶπις Ἀθήνη,</p>
<p><a>α320</a> ὄρνις δ᾽ ὣς ἀνόπαια διέπτατο: τῷ δ᾽ ἐνὶ θυμῷ</p>
<p><a>α321</a> θῆκε μένος καὶ θάρσος, ὑπέμνησέν τέ ἑ πατρὸς</p>
<p><a>α322</a> μᾶλλον ἔτ᾽ ἢ τὸ πάροιθεν. ὁ δὲ φρεσὶν ᾗσι νοήσας</p>
<p><a>α323</a> θάμβησεν κατὰ θυμόν: ὀίσατο γὰρ θεὸν εἶναι.</p>
<p><a>α324</a> αὐτίκα δὲ μνηστῆρας ἐπῴχετο ἰσόθεος φώς.</p>
<p><a>α325</a> τοῖσι δ᾽ ἀοιδὸς ἄειδε περικλυτός,  οἱ δὲ σιωπῇ</p>
<p><a>α326</a> ἥατ᾽ ἀκούοντες: ὁ δ᾽ Ἀχαιῶν νόστον ἄειδε</p>
<p><a>α327</a> λυγρόν, ὃν ἐκ Τροίης ἐπετείλατο Παλλὰς Ἀθήνη.</p>
<p><a>α328</a> τοῦ δ᾽ ὑπερωιόθεν φρεσὶ σύνθετο θέσπιν ἀοιδὴν</p>
<p><a>α329</a> κούρη Ἰκαρίοιο, περίφρων Πηνελόπεια:</p>
<p><a>α330</a> κλίμακα δ᾽ ὑψηλὴν κατεβήσετο οἷο δόμοιο,</p>
<p><a>α331</a> οὐκ οἴη, ἅμα τῇ γε καὶ ἀμφίπολοι δύ᾽ ἕποντο.</p>
<p><a>α332</a> ἡ δ᾽ ὅτε δὴ μνηστῆρας ἀφίκετο δῖα γυναικῶν,</p>
<p><a>α333</a> στῆ ῥα παρὰ σταθμὸν τέγεος πύκα ποιητοῖο,</p>
<p><a>α334</a> ἄντα παρειάων σχομένη λιπαρὰ κρήδεμνα:</p>
<p><a>α335</a> ἀμφίπολος δ᾽ ἄρα οἱ κεδνὴ ἑκάτερθε παρέστη.</p>
<p><a>α336</a> δακρύσασα δ᾽ ἔπειτα προσηύδα θεῖον ἀοιδόν:</p>
<p><a>α337</a> Φήμιε, πολλὰ γὰρ ἄλλα βροτῶν θελκτήρια οἶδας,</p>
<p><a>α338</a> ἔργ᾽ ἀνδρῶν τε θεῶν τε, τά τε κλείουσιν ἀοιδοί:</p>
<p><a>α339</a> τῶν ἕν γέ σφιν ἄειδε παρήμενος, οἱ δὲ σιωπῇ</p>
<p><a>α340</a> οἶνον πινόντων: ταύτης δ᾽ ἀποπαύε᾽ ἀοιδῆς</p>
<p><a>α341</a> λυγρῆς, ἥ τέ μοι αἰεὶ ἐνὶ στήθεσσι φίλον κῆρ</p>
<p><a>α342</a> τείρει, ἐπεί με μάλιστα καθίκετο πένθος ἄλαστον.</p>
<p><a>α343</a> τοίην γὰρ κεφαλὴν ποθέω μεμνημένη αἰεί,</p>
<p><a>α344</a> ἀνδρός, τοῦ κλέος εὐρὺ καθ᾽ Ἑλλάδα καὶ μέσον Ἄργος.</p>
<p><a>α345</a> τὴν δ᾽ αὖ Τηλέμαχος πεπνυμένος ἀντίον ηὔδα:</p>
<p><a>α346</a> μῆτερ ἐμή, τί τ᾽ ἄρα φθονέεις ἐρίηρον ἀοιδὸν</p>
<p><a>α347</a> τέρπειν ὅππῃ οἱ νόος ὄρνυται; οὔ νύ τ᾽ ἀοιδοὶ</p>
<p><a>α348</a> αἴτιοι, ἀλλά ποθι Ζεὺς αἴτιος, ὅς τε δίδωσιν</p>
<p><a>α349</a> ἀνδράσιν ἀλφηστῇσιν, ὅπως ἐθέλῃσιν, ἑκάστῳ.</p>
<p><a>α350</a> τούτῳ δ᾽ οὐ νέμεσις Δαναῶν κακὸν οἶτον ἀείδειν:</p>
<p><a>α351</a> τὴν γὰρ ἀοιδὴν μᾶλλον ἐπικλείουσ᾽ ἄνθρωποι,</p>
<p><a>α352</a> ἥ τις ἀκουόντεσσι νεωτάτη ἀμφιπέληται.</p>
<p><a>α353</a> σοί δ᾽ ἐπιτολμάτω κραδίη καὶ θυμὸς ἀκούειν:</p>
<p><a>α354</a> οὐ γὰρ Ὀδυσσεὺς οἶος ἀπώλεσε νόστιμον ἦμαρ</p>
<p><a>α355</a> ἐν Τροίῃ,  πολλοὶ δὲ καὶ ἄλλοι φῶτες ὄλοντο.</p>
<p><a>α356</a> ἀλλ᾽ εἰς οἶκον ἰοῦσα τὰ σ᾽ αὐτῆς ἔργα κόμιζε,</p>
<p><a>α357</a> ἱστόν τ᾽ ἠλακάτην τε, καὶ ἀμφιπόλοισι κέλευε</p>
<p><a>α358</a> ἔργον ἐποίχεσθαι: μῦθος δ᾽ ἄνδρεσσι μελήσει</p>
<p><a>α359</a> πᾶσι, μάλιστα δ᾽ ἐμοί: τοῦ γὰρ κράτος ἔστ᾽ ἐνὶ οἴκῳ.</p>
<p><a>α360</a> ἡ μὲν θαμβήσασα πάλιν οἶκόνδε βεβήκει:</p>
<p><a>α361</a> παιδὸς γὰρ μῦθον πεπνυμένον ἔνθετο θυμῷ.</p>
<p><a>α362</a> ἐς δ᾽ ὑπερῷ᾽ ἀναβᾶσα σὺν ἀμφιπόλοισι γυναιξὶ</p>
<p><a>α363</a> κλαῖεν ἔπειτ᾽ Ὀδυσῆα φίλον πόσιν, ὄφρα οἱ ὕπνον</p>
<p><a>α364</a> ἡδὺν ἐπὶ βλεφάροισι βάλε γλαυκῶπις Ἀθήνη.</p>
<p><a>α365</a> μνηστῆρες δ᾽ ὁμάδησαν ἀνὰ μέγαρα σκιόεντα,</p>
<p><a>α366</a> πάντες δ᾽ ἠρήσαντο παραὶ λεχέεσσι κλιθῆναι.</p>
<p><a>α367</a> τοῖσι δὲ Τηλέμαχος πεπνυμένος ἤρχετο μύθων:</p>
<p><a>α368</a> μητρὸς ἐμῆς μνηστῆρες ὑπέρβιον ὕβριν ἔχοντες,</p>
<p><a>α369</a> νῦν μὲν δαινύμενοι τερπώμεθα, μηδὲ βοητὺς</p>
<p><a>α370</a> ἔστω,  ἐπεὶ τόδε καλὸν ἀκουέμεν ἐστὶν ἀοιδοῦ</p>
<p><a>α371</a> τοιοῦδ᾽ οἷος ὅδ᾽ ἐστί, θεοῖς ἐναλίγκιος αὐδήν.</p>
<p><a>α372</a> ἠῶθεν δ᾽ ἀγορήνδε καθεζώμεσθα κιόντες</p>
<p><a>α373</a> πάντες, ἵν᾽ ὕμιν μῦθον ἀπηλεγέως ἀποείπω,</p>
<p><a>α374</a> ἐξιέναι μεγάρων: ἄλλας δ᾽ ἀλεγύνετε δαῖτας,</p>
<p><a>α375</a> ὑμὰ κτήματ᾽ ἔδοντες,  ἀμειβόμενοι κατὰ οἴκους.</p>
<p><a>α376</a> εἰ δ᾽ ὕμιν δοκέει τόδε λωίτερον καὶ ἄμεινον</p>
<p><a>α377</a> ἔμμεναι, ἀνδρὸς ἑνὸς βίοτον νήποινον ὀλέσθαι,</p>
<p><a>α378</a> κείρετ᾽: ἐγὼ δὲ θεοὺς ἐπιβώσομαι αἰὲν ἐόντας,</p>
<p><a>α379</a> αἴ κέ ποθι Ζεὺς δῷσι παλίντιτα ἔργα γενέσθαι:</p>
<p><a>α380</a> νήποινοί κεν ἔπειτα δόμων ἔντοσθεν ὄλοισθε.</p>
<p><a>α381</a> ὣς ἔφαθ᾽, οἱ δ᾽ ἄρα πάντες ὀδὰξ ἐν χείλεσι φύντες</p>
<p><a>α382</a> Τηλέμαχον θαύμαζον, ὃ θαρσαλέως ἀγόρευεν.</p>
<p><a>α383</a> τὸν δ᾽ αὖτ᾽ Ἀντίνοος προσέφη, Εὐπείθεος υἱός:</p>
<p><a>α384</a> Τηλέμαχ᾽, ἦ μάλα δή σε διδάσκουσιν θεοὶ αὐτοὶ</p>
<p><a>α385</a> ὑψαγόρην τ᾽ ἔμεναι καὶ θαρσαλέως ἀγορεύειν:</p>
<p><a>α386</a> μὴ σέ γ᾽ ἐν ἀμφιάλῳ Ἰθάκῃ βασιλῆα Κρονίων</p>
<p><a>α387</a> ποιήσειεν, ὅ τοι γενεῇ πατρώιόν ἐστιν.</p>
<p><a>α388</a> τὸν δ᾽ αὖ Τηλέμαχος πεπνυμένος ἀντίον ηὔδα:</p>
<p><a>α389</a> Ἀντίνο᾽, ἦ καί μοι νεμεσήσεαι ὅττι κεν εἴπω;</p>
<p><a>α390</a> καὶ κεν τοῦτ᾽ ἐθέλοιμι Διός γε διδόντος ἀρέσθαι.</p>
<p><a>α391</a> ἦ φῂς τοῦτο κάκιστον ἐν ἀνθρώποισι τετύχθαι;</p>
<p><a>α392</a> οὐ μὲν γάρ τι κακὸν βασιλευέμεν: αἶψά τέ οἱ δῶ</p>
<p><a>α393</a> ἀφνειὸν πέλεται καὶ τιμηέστερος αὐτός.</p>
<p><a>α394</a> ἀλλ᾽ ἦ τοι βασιλῆες Ἀχαιῶν εἰσὶ καὶ ἄλλοι</p>
<p><a>α395</a> πολλοὶ ἐν ἀμφιάλῳ Ἰθάκῃ,  νέοι ἠδὲ παλαιοί,</p>
<p><a>α396</a> τῶν κέν τις τόδ᾽ ἔχῃσιν, ἐπεὶ θάνε δῖος Ὀδυσσεύς:</p>
<p><a>α397</a> αὐτὰρ ἐγὼν οἴκοιο ἄναξ ἔσομ᾽ ἡμετέροιο</p>
<p><a>α398</a> καὶ δμώων, οὕς μοι ληίσσατο δῖος Ὀδυσσεύς.</p>
<p><a>α399</a> τὸν δ᾽ αὖτ᾽ Εὐρύμαχος Πολύβου πάϊς ἀντίον ηὔδα:</p>
<p><a>α400</a> Τηλέμαχ᾽,  ἦ τοι ταῦτα θεῶν ἐν γούνασι κεῖται,</p>
<p><a>α401</a> ὅς τις ἐν ἀμφιάλῳ Ἰθάκῃ βασιλεύσει Ἀχαιῶν:</p>
<p><a>α402</a> κτήματα δ᾽ αὐτὸς ἔχοις καὶ δώμασιν οἷσιν ἀνάσσοις.</p>
<p><a>α403</a> μὴ γὰρ ὅ γ᾽ ἔλθοι ἀνὴρ ὅς τίς σ᾽ ἀέκοντα βίηφιν</p>
<p><a>α404</a> κτήματ᾽ ἀπορραίσει, Ἰθάκης ἔτι ναιετοώσης.</p>
<p><a>α405</a> ἀλλ᾽ ἐθέλω σε,  φέριστε, περὶ ξείνοιο ἐρέσθαι,</p>
<p><a>α406</a> ὁππόθεν οὗτος ἀνήρ, ποίης δ᾽ ἐξ εὔχεται εἶναι</p>
<p><a>α407</a> γαίης, ποῦ δέ νύ οἱ γενεὴ καὶ πατρὶς ἄρουρα.</p>
<p><a>α408</a> ἠέ τιν᾽ ἀγγελίην πατρὸς φέρει ἐρχομένοιο,</p>
<p><a>α409</a> ἦ ἑὸν αὐτοῦ χρεῖος ἐελδόμενος τόδ᾽ ἱκάνει;</p>
<p><a>α410</a> οἷον ἀναΐξας ἄφαρ οἴχεται,  οὐδ᾽ ὑπέμεινε</p>
<p><a>α411</a> γνώμεναι: οὐ μὲν γάρ τι κακῷ εἰς ὦπα ἐῴκει.</p>
<p><a>α412</a> τὸν δ᾽ αὖ Τηλέμαχος πεπνυμένος ἀντίον ηὔδα:</p>
<p><a>α413</a> Εὐρύμαχ᾽, ἦ τοι νόστος ἀπώλετο πατρὸς ἐμοῖο:</p>
<p><a>α414</a> οὔτ᾽ οὖν ἀγγελίῃ ἔτι πείθομαι, εἴ ποθεν ἔλθοι,</p>
<p><a>α415</a> οὔτε θεοπροπίης ἐμπάζομαι,  ἥν τινα μήτηρ</p>
<p><a>α416</a> ἐς μέγαρον καλέσασα θεοπρόπον ἐξερέηται.</p>
<p><a>α417</a> ξεῖνος δ᾽ οὗτος ἐμὸς πατρώιος ἐκ Τάφου ἐστίν,</p>
<p><a>α418</a> Μέντης δ᾽ Ἀγχιάλοιο δαΐφρονος εὔχεται εἶναι</p>
<p><a>α419</a> υἱός, ἀτὰρ Ταφίοισι φιληρέτμοισιν ἀνάσσει.</p>
<p><a>α420</a> ὣς φάτο Τηλέμαχος, φρεσὶ δ᾽ ἀθανάτην θεὸν ἔγνω.</p>
<p><a>α421</a> οἱ δ᾽ εἰς ὀρχηστύν τε καὶ ἱμερόεσσαν ἀοιδὴν</p>
<p><a>α422</a> τρεψάμενοι τέρποντο, μένον δ᾽ ἐπὶ ἕσπερον ἐλθεῖν.</p>
<p><a>α423</a> τοῖσι δὲ τερπομένοισι μέλας ἐπὶ ἕσπερος ἦλθε:</p>
<p><a>α424</a> δὴ τότε κακκείοντες ἔβαν οἶκόνδε ἕκαστος.</p>
<p><a>α425</a> Τηλέμαχος δ᾽,  ὅθι οἱ θάλαμος περικαλλέος αὐλῆς</p>
<p><a>α426</a> ὑψηλὸς δέδμητο περισκέπτῳ ἐνὶ χώρῳ,</p>
<p><a>α427</a> ἔνθ᾽ ἔβη εἰς εὐνὴν πολλὰ φρεσὶ μερμηρίζων.</p>
<p><a>α428</a> τῷ δ᾽ ἄρ᾽ ἅμ᾽ αἰθομένας δαΐδας φέρε κεδνὰ ἰδυῖα</p>
<p><a>α429</a> Εὐρύκλει᾽, Ὦπος θυγάτηρ Πεισηνορίδαο,</p>
<p><a>α430</a> τήν ποτε Λαέρτης πρίατο κτεάτεσσιν ἑοῖσιν</p>
<p><a>α431</a> πρωθήβην ἔτ᾽ ἐοῦσαν, ἐεικοσάβοια δ᾽ ἔδωκεν,</p>
<p><a>α432</a> ἶσα δέ μιν κεδνῇ ἀλόχῳ τίεν ἐν μεγάροισιν,</p>
<p><a>α433</a> εὐνῇ δ᾽ οὔ ποτ᾽ ἔμικτο, χόλον δ᾽ ἀλέεινε γυναικός:</p>
<p><a>α434</a> ἥ οἱ ἅμ᾽ αἰθομένας δαΐδας φέρε, καί ἑ μάλιστα</p>
<p><a>α435</a> δμῳάων φιλέεσκε,  καὶ ἔτρεφε τυτθὸν ἐόντα.</p>
<p><a>α436</a> ὤιξεν δὲ θύρας θαλάμου πύκα ποιητοῖο,</p>
<p><a>α437</a> ἕζετο δ᾽ ἐν λέκτρῳ, μαλακὸν δ᾽ ἔκδυνε χιτῶνα:</p>
<p><a>α438</a> καὶ τὸν μὲν γραίης πυκιμηδέος ἔμβαλε χερσίν.</p>
<p><a>α439</a> ἡ μὲν τὸν πτύξασα καὶ ἀσκήσασα χιτῶνα,</p>
<p><a>α440</a> πασσάλῳ ἀγκρεμάσασα παρὰ τρητοῖσι λέχεσσι</p>
<p><a>α441</a> βῆ ῥ᾽ ἴμεν ἐκ θαλάμοιο, θύρην δ᾽ ἐπέρυσσε κορώνῃ</p>
<p><a>α442</a> ἀργυρέῃ, ἐπὶ δὲ κληῖδ᾽ ἐτάνυσσεν ἱμάντι.</p>
<p><a>α443</a> ἔνθ᾽ ὅ γε παννύχιος, κεκαλυμμένος οἰὸς ἀώτῳ,</p>
<p><a>α444</a> βούλευε φρεσὶν ᾗσιν ὁδὸν τὴν πέφραδ᾽ Ἀθήνη.</p>
<h4 class="C2">Book 2</h4><p><a>β1</a> ἦμος δ᾽ ἠριγένεια φάνη ῥοδοδάκτυλος Ἠώς,</p>
<p><a>β2</a> ὤρνυτ᾽ ἄρ᾽ ἐξ εὐνῆφιν Ὀδυσσῆος φίλος υἱὸς</p>
<p><a>β3</a> εἵματα ἑσσάμενος, περὶ δὲ ξίφος ὀξὺ θέτ᾽ ὤμῳ,</p>
<p><a>β4</a> ποσσὶ δ᾽ ὑπὸ λιπαροῖσιν ἐδήσατο καλὰ πέδιλα,</p>
<p><a>β5</a> βῆ δ᾽ ἴμεν ἐκ θαλάμοιο θεῷ ἐναλίγκιος ἄντην.</p>
<p><a>β6</a> αἶψα δὲ κηρύκεσσι λιγυφθόγγοισι κέλευσε</p>
<p><a>β7</a> κηρύσσειν ἀγορήνδε κάρη κομόωντας Ἀχαιούς.</p>
<p><a>β8</a> οἱ μὲν ἐκήρυσσον, τοὶ δ᾽ ἠγείροντο μάλ᾽ ὦκα.</p>
<p><a>β9</a> αὐτὰρ ἐπεί ῥ᾽ ἤγερθεν ὁμηγερέες τ᾽ ἐγένοντο,</p>
<p><a>β10</a> βῆ ῥ᾽ ἴμεν εἰς ἀγορήν,  παλάμῃ δ᾽ ἔχε χάλκεον ἔγχος,</p>
<p><a>β11</a> οὐκ οἶος, ἅμα τῷ γε δύω κύνες ἀργοὶ ἕποντο.</p>
<p><a>β12</a> θεσπεσίην δ᾽ ἄρα τῷ γε χάριν κατέχευεν Ἀθήνη.</p>
<p><a>β13</a> τὸν δ᾽ ἄρα πάντες λαοὶ ἐπερχόμενον θηεῦντο:</p>
<p><a>β14</a> ἕζετο δ᾽ ἐν πατρὸς θώκῳ, εἶξαν δὲ γέροντες.</p>
<p><a>β15</a> τοῖσι δ᾽ ἔπειθ᾽ ἥρως Αἰγύπτιος ἦρχ᾽ ἀγορεύειν,</p>
<p><a>β16</a> ὃς δὴ γήραϊ κυφὸς ἔην καὶ μυρία ᾔδη.</p>
<p><a>β17</a> καὶ γὰρ τοῦ φίλος υἱὸς ἅμ᾽ ἀντιθέῳ Ὀδυσῆι</p>
<p><a>β18</a> Ἴλιον εἰς ἐύπωλον ἔβη κοίλῃς ἐνὶ νηυσίν,</p>
<p><a>β19</a> Ἄντιφος αἰχμητής: τὸν δ᾽ ἄγριος ἔκτανε Κύκλωψ</p>
<p><a>β20</a> ἐν σπῆι γλαφυρῷ,  πύματον δ᾽ ὡπλίσσατο δόρπον.</p>
<p><a>β21</a> τρεῖς δέ οἱ ἄλλοι ἔσαν, καὶ ὁ μὲν μνηστῆρσιν ὁμίλει,</p>
<p><a>β22</a> Εὐρύνομος, δύο δ᾽ αἰὲν ἔχον πατρώια ἔργα.</p>
<p><a>β23</a> ἀλλ᾽ οὐδ᾽ ὣς τοῦ λήθετ᾽ ὀδυρόμενος καὶ ἀχεύων.</p>
<p><a>β24</a> τοῦ ὅ γε δάκρυ χέων ἀγορήσατο καὶ μετέειπε:</p>
<p><a>β25</a> κέκλυτε δὴ νῦν μευ,  Ἰθακήσιοι, ὅττι κεν εἴπω:</p>
<p><a>β26</a> οὔτε ποθ᾽ ἡμετέρη ἀγορὴ γένετ᾽ οὔτε θόωκος</p>
<p><a>β27</a> ἐξ οὗ Ὀδυσσεὺς δῖος ἔβη κοίλῃς ἐνὶ νηυσί.</p>
<p><a>β28</a> νῦν δὲ τίς ὧδ᾽ ἤγειρε; τίνα χρειὼ τόσον ἵκει</p>
<p><a>β29</a> ἠὲ νέων ἀνδρῶν ἢ οἳ προγενέστεροί εἰσιν;</p>
<p><a>β30</a> ἠέ τιν᾽ ἀγγελίην στρατοῦ ἔκλυεν ἐρχομένοιο,</p>
<p><a>β31</a> ἥν χ᾽ ἡμῖν σάφα εἴποι, ὅτε πρότερός γε πύθοιτο;</p>
<p><a>β32</a> ἦέ τι δήμιον ἄλλο πιφαύσκεται ἠδ᾽ ἀγορεύει;</p>
<p><a>β33</a> ἐσθλός μοι δοκεῖ εἶναι, ὀνήμενος. εἴθε οἱ αὐτῷ</p>
<p><a>β34</a> Ζεὺς ἀγαθὸν τελέσειεν, ὅτι φρεσὶν ᾗσι μενοινᾷ.</p>
<p><a>β35</a> ὣς φάτο,  χαῖρε δὲ φήμῃ Ὀδυσσῆος φίλος υἱός,</p>
<p><a>β36</a> οὐδ᾽ ἄρ᾽ ἔτι δὴν ἧστο, μενοίνησεν δ᾽ ἀγορεύειν,</p>
<p><a>β37</a> στῆ δὲ μέσῃ ἀγορῇ: σκῆπτρον δέ οἱ ἔμβαλε χειρὶ</p>
<p><a>β38</a> κῆρυξ Πεισήνωρ πεπνυμένα μήδεα εἰδώς.</p>
<p><a>β39</a> πρῶτον ἔπειτα γέροντα καθαπτόμενος προσέειπεν:</p>
<p><a>β40</a> ὦ γέρον, οὐχ ἑκὰς οὗτος ἀνήρ, τάχα δ᾽ εἴσεαι αὐτός,</p>
<p><a>β41</a> ὃς λαὸν ἤγειρα: μάλιστα δέ μ᾽ ἄλγος ἱκάνει.</p>
<p><a>β42</a> οὔτε τιν᾽ ἀγγελίην στρατοῦ ἔκλυον ἐρχομένοιο,</p>
<p><a>β43</a> ἥν χ᾽ ὑμῖν σάφα εἴπω, ὅτε πρότερός γε πυθοίμην,</p>
<p><a>β44</a> οὔτε τι δήμιον ἄλλο πιφαύσκομαι οὐδ᾽ ἀγορεύω,</p>
<p><a>β45</a> ἀλλ᾽ ἐμὸν αὐτοῦ χρεῖος,  ὅ μοι κακὰ ἔμπεσεν οἴκῳ</p>
<p><a>β46</a> δοιά: τὸ μὲν πατέρ᾽ ἐσθλὸν ἀπώλεσα, ὅς ποτ᾽ ἐν ὑμῖν</p>
<p><a>β47</a> τοίσδεσσιν βασίλευε, πατὴρ δ᾽ ὣς ἤπιος ἦεν:</p>
<p><a>β48</a> νῦν δ᾽ αὖ καὶ πολὺ μεῖζον, ὃ δὴ τάχα οἶκον ἅπαντα</p>
<p><a>β49</a> πάγχυ διαρραίσει, βίοτον δ᾽ ἀπὸ πάμπαν ὀλέσσει.</p>
<p><a>β50</a> μητέρι μοι μνηστῆρες ἐπέχραον οὐκ ἐθελούσῃ,</p>
<p><a>β51</a> τῶν ἀνδρῶν φίλοι υἷες, οἳ ἐνθάδε γ᾽ εἰσὶν ἄριστοι,</p>
<p><a>β52</a> οἳ πατρὸς μὲν ἐς οἶκον ἀπερρίγασι νέεσθαι</p>
<p><a>β53</a> Ἰκαρίου, ὥς κ᾽ αὐτὸς ἐεδνώσαιτο θύγατρα,</p>
<p><a>β54</a> δοίη δ᾽ ᾧ κ᾽ ἐθέλοι καί οἱ κεχαρισμένος ἔλθοι:</p>
<p><a>β55</a> οἱ δ᾽ εἰς ἡμέτερον πωλεύμενοι ἤματα πάντα,</p>
<p><a>β56</a> βοῦς ἱερεύοντες καὶ ὄις καὶ πίονας αἶγας</p>
<p><a>β57</a> εἰλαπινάζουσιν πίνουσί τε αἴθοπα οἶνον</p>
<p><a>β58</a> μαψιδίως: τὰ δὲ πολλὰ κατάνεται. οὐ γὰρ ἔπ᾽ ἀνήρ,</p>
<p><a>β59</a> οἷος Ὀδυσσεὺς ἔσκεν, ἀρὴν ἀπὸ οἴκου ἀμῦναι.</p>
<p><a>β60</a> ἡμεῖς δ᾽ οὔ νύ τι τοῖοι ἀμυνέμεν: ἦ καὶ ἔπειτα</p>
<p><a>β61</a> λευγαλέοι τ᾽ ἐσόμεσθα καὶ οὐ δεδαηκότες ἀλκήν.</p>
<p><a>β62</a> ἦ τ᾽ ἂν ἀμυναίμην, εἴ μοι δύναμίς γε παρείη.</p>
<p><a>β63</a> οὐ γὰρ ἔτ᾽ ἀνσχετὰ ἔργα τετεύχαται, οὐδ᾽ ἔτι καλῶς</p>
<p><a>β64</a> οἶκος ἐμὸς διόλωλε. νεμεσσήθητε καὶ αὐτοί,</p>
<p><a>β65</a> ἄλλους τ᾽ αἰδέσθητε περικτίονας ἀνθρώπους,</p>
<p><a>β66</a> οἳ περιναιετάουσι: θεῶν δ᾽ ὑποδείσατε μῆνιν,</p>
<p><a>β67</a> μή τι μεταστρέψωσιν ἀγασσάμενοι κακὰ ἔργα.</p>
<p><a>β68</a> λίσσομαι ἠμὲν Ζηνὸς Ὀλυμπίου ἠδὲ Θέμιστος,</p>
<p><a>β69</a> ἥ τ᾽ ἀνδρῶν ἀγορὰς ἠμὲν λύει ἠδὲ καθίζει:</p>
<p><a>β70</a> σχέσθε,  φίλοι, καί μ᾽ οἶον ἐάσατε πένθεϊ λυγρῷ</p>
<p><a>β71</a> τείρεσθ᾽, εἰ μή πού τι πατὴρ ἐμὸς ἐσθλὸς Ὀδυσσεὺς</p>
<p><a>β72</a> δυσμενέων κάκ᾽ ἔρεξεν ἐυκνήμιδας Ἀχαιούς,</p>
<p><a>β73</a> τῶν μ᾽ ἀποτινύμενοι κακὰ ῥέζετε δυσμενέοντες,</p>
<p><a>β74</a> τούτους ὀτρύνοντες. ἐμοὶ δέ κε κέρδιον εἴη</p>
<p><a>β75</a> ὑμέας ἐσθέμεναι κειμήλιά τε πρόβασίν τε.</p>
<p><a>β76</a> εἴ χ᾽ ὑμεῖς γε φάγοιτε, τάχ᾽ ἄν ποτε καὶ τίσις εἴη:</p>
<p><a>β77</a> τόφρα γὰρ ἂν κατὰ ἄστυ ποτιπτυσσοίμεθα μύθῳ</p>
<p><a>β78</a> χρήματ᾽ ἀπαιτίζοντες, ἕως κ᾽ ἀπὸ πάντα δοθείη:</p>
<p><a>β79</a> νῦν δέ μοι ἀπρήκτους ὀδύνας ἐμβάλλετε θυμῷ.</p>
<p><a>β80</a> ὣς φάτο χωόμενος,  ποτὶ δὲ σκῆπτρον βάλε γαίῃ</p>
<p><a>β81</a> δάκρυ᾽ ἀναπρήσας: οἶκτος δ᾽ ἕλε λαὸν ἅπαντα.</p>
<p><a>β82</a> ἔνθ᾽ ἄλλοι μὲν πάντες ἀκὴν ἔσαν, οὐδέ τις ἔτλη</p>
<p><a>β83</a> Τηλέμαχον μύθοισιν ἀμείψασθαι χαλεποῖσιν:</p>
<p><a>β84</a> Ἀντίνοος δέ μιν οἶος ἀμειβόμενος προσέειπε:</p>
<p><a>β85</a> Τηλέμαχ᾽ ὑψαγόρη,  μένος ἄσχετε, ποῖον ἔειπες</p>
<p><a>β86</a> ἡμέας αἰσχύνων: ἐθέλοις δέ κε μῶμον ἀνάψαι.</p>
<p><a>β87</a> σοὶ δ᾽ οὔ τι μνηστῆρες Ἀχαιῶν αἴτιοί εἰσιν,</p>
<p><a>β88</a> ἀλλὰ φίλη μήτηρ, ἥ τοι πέρι κέρδεα οἶδεν.</p>
<p><a>β89</a> ἤδη γὰρ τρίτον ἐστὶν ἔτος, τάχα δ᾽ εἶσι τέταρτον,</p>
<p><a>β90</a> ἐξ οὗ ἀτέμβει θυμὸν ἐνὶ στήθεσσιν Ἀχαιῶν.</p>
<p><a>β91</a> πάντας μέν ῥ᾽ ἔλπει καὶ ὑπίσχεται ἀνδρὶ ἑκάστῳ</p>
<p><a>β92</a> ἀγγελίας προϊεῖσα, νόος δέ οἱ ἄλλα μενοινᾷ.</p>
<p><a>β93</a> ἡ δὲ δόλον τόνδ᾽ ἄλλον ἐνὶ φρεσὶ μερμήριξε:</p>
<p><a>β94</a> στησαμένη μέγαν ἱστὸν ἐνὶ μεγάροισιν ὕφαινε,</p>
<p><a>β95</a> λεπτὸν καὶ περίμετρον: ἄφαρ δ᾽ ἡμῖν μετέειπε:</p>
<p><a>β96</a> κοῦροι ἐμοὶ μνηστῆρες, ἐπεὶ θάνε δῖος Ὀδυσσεύς,</p>
<p><a>β97</a> μίμνετ᾽ ἐπειγόμενοι τὸν ἐμὸν γάμον, εἰς ὅ κε φᾶρος</p>
<p><a>β98</a> ἐκτελέσω, μή μοι μεταμώνια νήματ᾽ ὄληται,</p>
<p><a>β99</a> Λαέρτῃ ἥρωι ταφήιον, εἰς ὅτε κέν μιν</p>
<p><a>β100</a> μοῖρ᾽ ὀλοὴ καθέλῃσι τανηλεγέος θανάτοιο,</p>
<p><a>β101</a> μή τίς μοι κατὰ δῆμον Ἀχαιϊάδων νεμεσήσῃ.</p>
<p><a>β102</a> αἴ κεν ἄτερ σπείρου κεῖται πολλὰ κτεατίσσας.</p>
<p><a>β103</a> ὣς ἔφαθ᾽, ἡμῖν δ᾽ αὖτ᾽ ἐπεπείθετο θυμὸς ἀγήνωρ.</p>
<p><a>β104</a> ἔνθα καὶ ἠματίη μὲν ὑφαίνεσκεν μέγαν ἱστόν,</p>
<p><a>β105</a> νύκτας δ᾽ ἀλλύεσκεν,  ἐπεὶ δαΐδας παραθεῖτο.</p>
<p><a>β106</a> ὣς τρίετες μὲν ἔληθε δόλῳ καὶ ἔπειθεν Ἀχαιούς:</p>
<p><a>β107</a> ἀλλ᾽ ὅτε τέτρατον ἦλθεν ἔτος καὶ ἐπήλυθον ὧραι,</p>
<p><a>β108</a> καὶ τότε δή τις ἔειπε γυναικῶν, ἣ σάφα ᾔδη,</p>
<p><a>β109</a> καὶ τήν γ᾽ ἀλλύουσαν ἐφεύρομεν ἀγλαὸν ἱστόν.</p>
<p><a>β110</a> ὣς τὸ μὲν ἐξετέλεσσε καὶ οὐκ ἐθέλουσ᾽ ὑπ᾽ ἀνάγκης:</p>
<p><a>β111</a> σοὶ δ᾽ ὧδε μνηστῆρες ὑποκρίνονται, ἵν᾽ εἰδῇς</p>
<p><a>β112</a> αὐτὸς σῷ θυμῷ, εἰδῶσι δὲ πάντες Ἀχαιοί:</p>
<p><a>β113</a> μητέρα σὴν ἀπόπεμψον, ἄνωχθι δέ μιν γαμέεσθαι</p>
<p><a>β114</a> τῷ ὅτεῴ τε πατὴρ κέλεται καὶ ἁνδάνει αὐτῇ.</p>
<p><a>β115</a> εἰ δ᾽ ἔτ᾽ ἀνιήσει γε πολὺν χρόνον υἷας Ἀχαιῶν,</p>
<p><a>β116</a> τὰ φρονέουσ᾽ ἀνὰ θυμόν, ὅ οἱ πέρι δῶκεν Ἀθήνη</p>
<p><a>β117</a> ἔργα τ᾽ ἐπίστασθαι περικαλλέα καὶ φρένας ἐσθλὰς</p>
<p><a>β118</a> κέρδεά θ᾽, οἷ᾽ οὔ πώ τιν᾽ ἀκούομεν οὐδὲ παλαιῶν,</p>
<p><a>β119</a> τάων αἳ πάρος ἦσαν ἐυπλοκαμῖδες Ἀχαιαί,</p>
<p><a>β120</a> Τυρώ τ᾽ Ἀλκμήνη τε ἐυστέφανός τε Μυκήνη:</p>
<p><a>β121</a> τάων οὔ τις ὁμοῖα νοήματα Πηνελοπείῃ</p>
<p><a>β122</a> ᾔδη: ἀτὰρ μὲν τοῦτό γ᾽ ἐναίσιμον οὐκ ἐνόησε.</p>
<p><a>β123</a> τόφρα γὰρ οὖν βίοτόν τε τεὸν καὶ κτήματ᾽ ἔδονται,</p>
<p><a>β124</a> ὄφρα κε κείνη τοῦτον ἔχῃ νόον, ὅν τινά οἱ νῦν</p>
<p><a>β125</a> ἐν στήθεσσι τιθεῖσι θεοί.  μέγα μὲν κλέος αὐτῇ</p>
<p><a>β126</a> ποιεῖτ᾽, αὐτὰρ σοί γε ποθὴν πολέος βιότοιο.</p>
<p><a>β127</a> ἡμεῖς δ᾽ οὔτ᾽ ἐπὶ ἔργα πάρος γ᾽ ἴμεν οὔτε πῃ ἄλλῃ,</p>
<p><a>β128</a> πρίν γ᾽ αὐτὴν γήμασθαι Ἀχαιῶν ᾧ κ᾽ ἐθέλῃσι.</p>
<p><a>β129</a> τὸν δ᾽ αὖ Τηλέμαχος πεπνυμένος ἀντίον ηὔδα:</p>
<p><a>β130</a> Ἀντίνο᾽,  οὔ πως ἔστι δόμων ἀέκουσαν ἀπῶσαι</p>
<p><a>β131</a> ἥ μ᾽ ἔτεχ᾽, ἥ μ᾽ ἔθρεψε: πατὴρ δ᾽ ἐμὸς ἄλλοθι γαίης,</p>
<p><a>β132</a> ζώει ὅ γ᾽ ἦ τέθνηκε: κακὸν δέ με πόλλ᾽ ἀποτίνειν</p>
<p><a>β133</a> Ἰκαρίῳ, αἴ κ᾽ αὐτὸς ἑκὼν ἀπὸ μητέρα πέμψω.</p>
<p><a>β134</a> ἐκ γὰρ τοῦ πατρὸς κακὰ πείσομαι, ἄλλα δὲ δαίμων</p>
<p><a>β135</a> δώσει,  ἐπεὶ μήτηρ στυγερὰς ἀρήσετ᾽ ἐρινῦς</p>
<p><a>β136</a> οἴκου ἀπερχομένη: νέμεσις δέ μοι ἐξ ἀνθρώπων</p>
<p><a>β137</a> ἔσσεται: ὣς οὐ τοῦτον ἐγώ ποτε μῦθον ἐνίψω.</p>
<p><a>β138</a> ὑμέτερος δ᾽ εἰ μὲν θυμὸς νεμεσίζεται αὐτῶν,</p>
<p><a>β139</a> ἔξιτέ μοι μεγάρων, ἄλλας δ᾽ ἀλεγύνετε δαῖτας</p>
<p><a>β140</a> ὑμὰ κτήματ᾽ ἔδοντες ἀμειβόμενοι κατὰ οἴκους.</p>
<p><a>β141</a> εἰ δ᾽ ὑμῖν δοκέει τόδε λωίτερον καὶ ἄμεινον</p>
<p><a>β142</a> ἔμμεναι, ἀνδρὸς ἑνὸς βίοτον νήποινον ὀλέσθαι,</p>
<p><a>β143</a> κείρετ᾽: ἐγὼ δὲ θεοὺς ἐπιβώσομαι αἰὲν ἐόντας,</p>
<p><a>β144</a> αἴ κέ ποθι Ζεὺς δῷσι παλίντιτα ἔργα γενέσθαι.</p>
<p><a>β145</a> νήποινοί κεν ἔπειτα δόμων ἔντοσθεν ὄλοισθε.</p>
<p><a>β146</a> ὣς φάτο Τηλέμαχος, τῷ δ᾽ αἰετὼ εὐρύοπα Ζεὺς</p>
<p><a>β147</a> ὑψόθεν ἐκ κορυφῆς ὄρεος προέηκε πέτεσθαι.</p>
<p><a>β148</a> τὼ δ᾽ ἕως μέν ῥ᾽ ἐπέτοντο μετὰ πνοιῇς ἀνέμοιο</p>
<p><a>β149</a> πλησίω ἀλλήλοισι τιταινομένω πτερύγεσσιν:</p>
<p><a>β150</a> ἀλλ᾽ ὅτε δὴ μέσσην ἀγορὴν πολύφημον ἱκέσθην,</p>
<p><a>β151</a> ἔνθ᾽ ἐπιδινηθέντε τιναξάσθην πτερὰ πυκνά,</p>
<p><a>β152</a> ἐς δ᾽ ἰδέτην πάντων κεφαλάς, ὄσσοντο δ᾽ ὄλεθρον:</p>
<p><a>β153</a> δρυψαμένω δ᾽ ὀνύχεσσι παρειὰς ἀμφί τε δειρὰς</p>
<p><a>β154</a> δεξιὼ ἤιξαν διά τ᾽ οἰκία καὶ πόλιν αὐτῶν.</p>
<p><a>β155</a> θάμβησαν δ᾽ ὄρνιθας,  ἐπεὶ ἴδον ὀφθαλμοῖσιν:</p>
<p><a>β156</a> ὥρμηναν δ᾽ ἀνὰ θυμὸν ἅ περ τελέεσθαι ἔμελλον.</p>
<p><a>β157</a> τοῖσι δὲ καὶ μετέειπε γέρων ἥρως Ἁλιθέρσης</p>
<p><a>β158</a> Μαστορίδης: ὁ γὰρ οἶος ὁμηλικίην ἐκέκαστο</p>
<p><a>β159</a> ὄρνιθας γνῶναι καὶ ἐναίσιμα μυθήσασθαι:</p>
<p><a>β160</a> ὅ σφιν ἐὺ φρονέων ἀγορήσατο καὶ μετέειπε:</p>
<p><a>β161</a> κέκλυτε δὴ νῦν μευ, Ἰθακήσιοι, ὅττι κεν εἴπω:</p>
<p><a>β162</a> μνηστῆρσιν δὲ μάλιστα πιφαυσκόμενος τάδε εἴρω:</p>
<p><a>β163</a> τοῖσιν γὰρ μέγα πῆμα κυλίνδεται: οὐ γὰρ Ὀδυσσεὺς</p>
<p><a>β164</a> δὴν ἀπάνευθε φίλων ὧν ἔσσεται, ἀλλά που ἤδη</p>
<p><a>β165</a> ἐγγὺς ἐὼν τοῖσδεσσι φόνον καὶ κῆρα φυτεύει</p>
<p><a>β166</a> πάντεσσιν: πολέσιν δὲ καὶ ἄλλοισιν κακὸν ἔσται,</p>
<p><a>β167</a> οἳ νεμόμεσθ᾽ Ἰθάκην ἐυδείελον. ἀλλὰ πολὺ πρὶν</p>
<p><a>β168</a> φραζώμεσθ᾽, ὥς κεν καταπαύσομεν: οἱ δὲ καὶ αὐτοὶ</p>
<p><a>β169</a> παυέσθων: καὶ γάρ σφιν ἄφαρ τόδε λώιόν ἐστιν.</p>
<p><a>β170</a> οὐ γὰρ ἀπείρητος μαντεύομαι,  ἀλλ᾽ ἐὺ εἰδώς:</p>
<p><a>β171</a> καὶ γὰρ κείνῳ φημὶ τελευτηθῆναι ἅπαντα,</p>
<p><a>β172</a> ὥς οἱ ἐμυθεόμην, ὅτε Ἴλιον εἰσανέβαινον</p>
<p><a>β173</a> Ἀργεῖοι, μετὰ δέ σφιν ἔβη πολύμητις Ὀδυσσεύς.</p>
<p><a>β174</a> φῆν κακὰ πολλὰ παθόντ᾽, ὀλέσαντ᾽ ἄπο πάντας ἑταίρους,</p>
<p><a>β175</a> ἄγνωστον πάντεσσιν ἐεικοστῷ ἐνιαυτῷ</p>
<p><a>β176</a> οἴκαδ᾽ ἐλεύσεσθαι: τὰ δὲ δὴ νῦν πάντα τελεῖται.</p>
<p><a>β177</a> τὸν δ᾽ αὖτ᾽ Εὐρύμαχος Πολύβου πάϊς ἀντίον ηὔδα:</p>
<p><a>β178</a> ὦ γέρον, εἰ δ᾽ ἄγε νῦν μαντεύεο σοῖσι τέκεσσιν</p>
<p><a>β179</a> οἴκαδ᾽ ἰών, μή πού τι κακὸν πάσχωσιν ὀπίσσω:</p>
<p><a>β180</a> ταῦτα δ᾽ ἐγὼ σέο πολλὸν ἀμείνων μαντεύεσθαι.</p>
<p><a>β181</a> ὄρνιθες δέ τε πολλοὶ ὑπ᾽ αὐγὰς ἠελίοιο</p>
<p><a>β182</a> φοιτῶσ᾽, οὐδέ τε πάντες ἐναίσιμοι: αὐτὰρ Ὀδυσσεὺς</p>
<p><a>β183</a> ὤλετο τῆλ᾽, ὡς καὶ σὺ καταφθίσθαι σὺν ἐκείνῳ</p>
<p><a>β184</a> ὤφελες. οὐκ ἂν τόσσα θεοπροπέων ἀγόρευες,</p>
<p><a>β185</a> οὐδέ κε Τηλέμαχον κεχολωμένον ὧδ᾽ ἀνιείης,</p>
<p><a>β186</a> σῷ οἴκῳ δῶρον ποτιδέγμενος, αἴ κε πόρῃσιν.</p>
<p><a>β187</a> ἀλλ᾽ ἔκ τοι ἐρέω, τὸ δὲ καὶ τετελεσμένον ἔσται:</p>
<p><a>β188</a> αἴ κε νεώτερον ἄνδρα παλαιά τε πολλά τε εἰδὼς</p>
<p><a>β189</a> παρφάμενος ἐπέεσσιν ἐποτρύνῃς χαλεπαίνειν,</p>
<p><a>β190</a> αὐτῷ μέν οἱ πρῶτον ἀνιηρέστερον ἔσται,</p>
<p><a>β191</a> πρῆξαι δ᾽ ἔμπης οὔ τι δυνήσεται εἵνεκα τῶνδε:</p>
<p><a>β192</a> σοὶ δέ, γέρον, θωὴν ἐπιθήσομεν, ἥν κ᾽ ἐνὶ θυμῷ</p>
<p><a>β193</a> τίνων ἀσχάλλῃς: χαλεπὸν δέ τοι ἔσσεται ἄλγος.</p>
<p><a>β194</a> Τηλεμάχῳ δ᾽ ἐν πᾶσιν ἐγὼν ὑποθήσομαι αὐτός:</p>
<p><a>β195</a> μητέρα ἣν ἐς πατρὸς ἀνωγέτω ἀπονέεσθαι:</p>
<p><a>β196</a> οἱ δὲ γάμον τεύξουσι καὶ ἀρτυνέουσιν ἔεδνα</p>
<p><a>β197</a> πολλὰ μάλ᾽, ὅσσα ἔοικε φίλης ἐπὶ παιδὸς ἕπεσθαι.</p>
<p><a>β198</a> οὐ γὰρ πρὶν παύσεσθαι ὀίομαι υἷας Ἀχαιῶν</p>
<p><a>β199</a> μνηστύος ἀργαλέης, ἐπεὶ οὔ τινα δείδιμεν ἔμπης,</p>
<p><a>β200</a> οὔτ᾽ οὖν Τηλέμαχον μάλα περ πολύμυθον ἐόντα,</p>
<p><a>β201</a> οὔτε θεοπροπίης ἐμπαζόμεθ᾽, ἣν σύ, γεραιέ,</p>
<p><a>β202</a> μυθέαι ἀκράαντον, ἀπεχθάνεαι δ᾽ ἔτι μᾶλλον.</p>
<p><a>β203</a> χρήματα δ᾽ αὖτε κακῶς βεβρώσεται, οὐδέ ποτ᾽ ἶσα</p>
<p><a>β204</a> ἔσσεται, ὄφρα κεν ἥ γε διατρίβῃσιν Ἀχαιοὺς</p>
<p><a>β205</a> ὃν γάμον: ἡμεῖς δ᾽ αὖ ποτιδέγμενοι ἤματα πάντα</p>
<p><a>β206</a> εἵνεκα τῆς ἀρετῆς ἐριδαίνομεν, οὐδὲ μετ᾽ ἄλλας</p>
<p><a>β207</a> ἐρχόμεθ᾽, ἃς ἐπιεικὲς ὀπυιέμεν ἐστὶν ἑκάστῳ.</p>
<p><a>β208</a> τὸν δ᾽ αὖ Τηλέμαχος πεπνυμένος ἀντίον ηὔδα:</p>
<p><a>β209</a> Εὐρύμαχ᾽ ἠδὲ καὶ ἄλλοι, ὅσοι μνηστῆρες ἀγαυοί,</p>
<p><a>β210</a> ταῦτα μὲν οὐχ ὑμέας ἔτι λίσσομαι οὐδ᾽ ἀγορεύω:</p>
<p><a>β211</a> ἤδη γὰρ τὰ ἴσασι θεοὶ καὶ πάντες Ἀχαιοί.</p>
<p><a>β212</a> ἀλλ᾽ ἄγε μοι δότε νῆα θοὴν καὶ εἴκοσ᾽ ἑταίρους,</p>
<p><a>β213</a> οἵ κέ μοι ἔνθα καὶ ἔνθα διαπρήσσωσι κέλευθον.</p>
<p><a>β214</a> εἶμι γὰρ ἐς Σπάρτην τε καὶ ἐς Πύλον ἠμαθόεντα</p>
<p><a>β215</a> νόστον πευσόμενος πατρὸς δὴν οἰχομένοιο,</p>
<p><a>β216</a> ἤν τίς μοι εἴπῃσι βροτῶν ἢ ὄσσαν ἀκούσω</p>
<p><a>β217</a> ἐκ Διός, ἥ τε μάλιστα φέρει κλέος ἀνθρώποισιν:</p>
<p><a>β218</a> εἰ μέν κεν πατρὸς βίοτον καὶ νόστον ἀκούσω,</p>
<p><a>β219</a> ἦ τ᾽ ἄν, τρυχόμενός περ, ἔτι τλαίην ἐνιαυτόν:</p>
<p><a>β220</a> εἰ δέ κε τεθνηῶτος ἀκούσω μηδ᾽ ἔτ᾽ ἐόντος,</p>
<p><a>β221</a> νοστήσας δὴ ἔπειτα φίλην ἐς πατρίδα γαῖαν</p>
<p><a>β222</a> σῆμά τέ οἱ χεύω καὶ ἐπὶ κτέρεα κτερεΐξω</p>
<p><a>β223</a> πολλὰ μάλ᾽, ὅσσα ἔοικε, καὶ ἀνέρι μητέρα δώσω.</p>
<p><a>β224</a> ἦ τοι ὅ γ᾽ ὣς εἰπὼν κατ᾽ ἄρ᾽ ἕζετο, τοῖσι δ᾽ ἀνέστη</p>
<p><a>β225</a> Μέντωρ,  ὅς ῥ᾽ Ὀδυσῆος ἀμύμονος ἦεν ἑταῖρος,</p>
<p><a>β226</a> καὶ οἱ ἰὼν ἐν νηυσὶν ἐπέτρεπεν οἶκον ἅπαντα,</p>
<p><a>β227</a> πείθεσθαί τε γέροντι καὶ ἔμπεδα πάντα φυλάσσειν:</p>
<p><a>β228</a> ὅ σφιν ἐὺ φρονέων ἀγορήσατο καὶ μετέειπεν:</p>
<p><a>β229</a> κέκλυτε δὴ νῦν μευ, Ἰθακήσιοι, ὅττι κεν εἴπω:</p>
<p><a>β230</a> μή τις ἔτι πρόφρων ἀγανὸς καὶ ἤπιος ἔστω</p>
<p><a>β231</a> σκηπτοῦχος βασιλεύς, μηδὲ φρεσὶν αἴσιμα εἰδώς,</p>
<p><a>β232</a> ἀλλ᾽ αἰεὶ χαλεπός τ᾽ εἴη καὶ αἴσυλα ῥέζοι:</p>
<p><a>β233</a> ὡς οὔ τις μέμνηται Ὀδυσσῆος θείοιο</p>
<p><a>β234</a> λαῶν οἷσιν ἄνασσε, πατὴρ δ᾽ ὣς ἤπιος ἦεν.</p>
<p><a>β235</a> ἀλλ᾽ ἦ τοι μνηστῆρας ἀγήνορας οὔ τι μεγαίρω</p>
<p><a>β236</a> ἔρδειν ἔργα βίαια κακορραφίῃσι νόοιο:</p>
<p><a>β237</a> σφὰς γὰρ παρθέμενοι κεφαλὰς κατέδουσι βιαίως</p>
<p><a>β238</a> οἶκον Ὀδυσσῆος, τὸν δ᾽ οὐκέτι φασὶ νέεσθαι.</p>
<p><a>β239</a> νῦν δ᾽ ἄλλῳ δήμῳ νεμεσίζομαι, οἷον ἅπαντες</p>
<p><a>β240</a> ἧσθ᾽ ἄνεῳ,  ἀτὰρ οὔ τι καθαπτόμενοι ἐπέεσσι</p>
<p><a>β241</a> παύρους μνηστῆρας καταπαύετε πολλοὶ ἐόντες.</p>
<p><a>β242</a> τὸν δ᾽ Εὐηνορίδης Λειώκριτος ἀντίον ηὔδα:</p>
<p><a>β243</a> Μέντορ ἀταρτηρέ, φρένας ἠλεέ, ποῖον ἔειπες</p>
<p><a>β244</a> ἡμέας ὀτρύνων καταπαυέμεν. ἀργαλέον δὲ</p>
<p><a>β245</a> ἀνδράσι καὶ πλεόνεσσι μαχήσασθαι περὶ δαιτί.</p>
<p><a>β246</a> εἴ περ γάρ κ᾽ Ὀδυσεὺς Ἰθακήσιος αὐτὸς ἐπελθὼν</p>
<p><a>β247</a> δαινυμένους κατὰ δῶμα ἑὸν μνηστῆρας ἀγαυοὺς</p>
<p><a>β248</a> ἐξελάσαι μεγάροιο μενοινήσει᾽ ἐνὶ θυμῷ,</p>
<p><a>β249</a> οὔ κέν οἱ κεχάροιτο γυνή, μάλα περ χατέουσα,</p>
<p><a>β250</a> ἐλθόντ᾽,  ἀλλά κεν αὐτοῦ ἀεικέα πότμον ἐπίσποι,</p>
<p><a>β251</a> εἰ πλεόνεσσι μάχοιτο: σὺ δ᾽ οὐ κατὰ μοῖραν ἔειπες.</p>
<p><a>β252</a> ἀλλ᾽ ἄγε, λαοὶ μὲν σκίδνασθ᾽ ἐπὶ ἔργα ἕκαστος,</p>
<p><a>β253</a> τούτῳ δ᾽ ὀτρυνέει Μέντωρ ὁδὸν ἠδ᾽ Ἁλιθέρσης,</p>
<p><a>β254</a> οἵ τέ οἱ ἐξ ἀρχῆς πατρώιοί εἰσιν ἑταῖροι.</p>
<p><a>β255</a> ἀλλ᾽ ὀίω,  καὶ δηθὰ καθήμενος ἀγγελιάων</p>
<p><a>β256</a> πεύσεται εἰν Ἰθάκῃ, τελέει δ᾽ ὁδὸν οὔ ποτε ταύτην.</p>
<p><a>β257</a> ὣς ἄρ᾽ ἐφώνησεν, λῦσεν δ᾽ ἀγορὴν αἰψηρήν.</p>
<p><a>β258</a> οἱ μὲν ἄρ᾽ ἐσκίδναντο ἑὰ πρὸς δώμαθ᾽ ἕκαστος,</p>
<p><a>β259</a> μνηστῆρες δ᾽ ἐς δώματ᾽ ἴσαν θείου Ὀδυσῆος.</p>
<p><a>β260</a> Τηλέμαχος δ᾽ ἀπάνευθε κιὼν ἐπὶ θῖνα θαλάσσης,</p>
<p><a>β261</a> χεῖρας νιψάμενος πολιῆς ἁλὸς εὔχετ᾽ Ἀθήνῃ:</p>
<p><a>β262</a> κλῦθί μευ, ὃ χθιζὸς θεὸς ἤλυθες ἡμέτερον δῶ</p>
<p><a>β263</a> καὶ μ᾽ ἐν νηὶ κέλευσας ἐπ᾽ ἠεροειδέα πόντον</p>
<p><a>β264</a> νόστον πευσόμενον πατρὸς δὴν οἰχομένοιο</p>
<p><a>β265</a> ἔρχεσθαι: τὰ δὲ πάντα διατρίβουσιν Ἀχαιοί,</p>
<p><a>β266</a> μνηστῆρες δὲ μάλιστα κακῶς ὑπερηνορέοντες.</p>
<p><a>β267</a> ὣς ἔφατ᾽ εὐχόμενος, σχεδόθεν δέ οἱ ἦλθεν Ἀθήνη,</p>
<p><a>β268</a> Μέντορι εἰδομένη ἠμὲν δέμας ἠδὲ καὶ αὐδήν,</p>
<p><a>β269</a> καί μιν φωνήσασ᾽ ἔπεα πτερόεντα προσηύδα:</p>
<p><a>β270</a> Τηλέμαχ᾽, οὐδ᾽ ὄπιθεν κακὸς ἔσσεαι οὐδ᾽ ἀνοήμων,</p>
<p><a>β271</a> εἰ δή τοι σοῦ πατρὸς ἐνέστακται μένος ἠύ,</p>
<p><a>β272</a> οἷος κεῖνος ἔην τελέσαι ἔργον τε ἔπος τε:</p>
<p><a>β273</a> οὔ τοι ἔπειθ᾽ ἁλίη ὁδὸς ἔσσεται οὐδ᾽ ἀτέλεστος.</p>
<p><a>β274</a> εἰ δ᾽ οὐ κείνου γ᾽ ἐσσὶ γόνος καὶ Πηνελοπείης,</p>
<p><a>β275</a> οὐ σέ γ᾽ ἔπειτα ἔολπα τελευτήσειν,  ἃ μενοινᾷς.</p>
<p><a>β276</a> παῦροι γάρ τοι παῖδες ὁμοῖοι πατρὶ πέλονται,</p>
<p><a>β277</a> οἱ πλέονες κακίους, παῦροι δέ τε πατρὸς ἀρείους.</p>
<p><a>β278</a> ἀλλ᾽ ἐπεὶ οὐδ᾽ ὄπιθεν κακὸς ἔσσεαι οὐδ᾽ ἀνοήμων,</p>
<p><a>β279</a> οὐδέ σε πάγχυ γε μῆτις Ὀδυσσῆος προλέλοιπεν,</p>
<p><a>β280</a> ἐλπωρή τοι ἔπειτα τελευτῆσαι τάδε ἔργα.</p>
<p><a>β281</a> τῶ νῦν μνηστήρων μὲν ἔα βουλήν τε νόον τε</p>
<p><a>β282</a> ἀφραδέων, ἐπεὶ οὔ τι νοήμονες οὐδὲ δίκαιοι:</p>
<p><a>β283</a> οὐδέ τι ἴσασιν θάνατον καὶ κῆρα μέλαιναν,</p>
<p><a>β284</a> ὃς δή σφι σχεδόν ἐστιν, ἐπ᾽ ἤματι πάντας ὀλέσθαι.</p>
<p><a>β285</a> σοὶ δ᾽ ὁδὸς οὐκέτι δηρὸν ἀπέσσεται ἣν σὺ μενοινᾷς:</p>
<p><a>β286</a> τοῖος γάρ τοι ἑταῖρος ἐγὼ πατρώιός εἰμι,</p>
<p><a>β287</a> ὅς τοι νῆα θοὴν στελέω καὶ ἅμ᾽ ἕψομαι αὐτός.</p>
<p><a>β288</a> ἀλλὰ σὺ μὲν πρὸς δώματ᾽ ἰὼν μνηστῆρσιν ὁμίλει,</p>
<p><a>β289</a> ὅπλισσόν τ᾽ ἤια καὶ ἄγγεσιν ἄρσον ἅπαντα,</p>
<p><a>β290</a> οἶνον ἐν ἀμφιφορεῦσι,  καὶ ἄλφιτα, μυελὸν ἀνδρῶν,</p>
<p><a>β291</a> δέρμασιν ἐν πυκινοῖσιν: ἐγὼ δ᾽ ἀνὰ δῆμον ἑταίρους</p>
<p><a>β292</a> αἶψ᾽ ἐθελοντῆρας συλλέξομαι. εἰσὶ δὲ νῆες</p>
<p><a>β293</a> πολλαὶ ἐν ἀμφιάλῳ Ἰθάκῃ, νέαι ἠδὲ παλαιαί:</p>
<p><a>β294</a> τάων μέν τοι ἐγὼν ἐπιόψομαι ἥ τις ἀρίστη,</p>
<p><a>β295</a> ὦκα δ᾽ ἐφοπλίσσαντες ἐνήσομεν εὐρέι πόντῳ.</p>
<p><a>β296</a> ὣς φάτ᾽ Ἀθηναίη κούρη Διός: οὐδ᾽ ἄρ᾽ ἔτι δὴν</p>
<p><a>β297</a> Τηλέμαχος παρέμιμνεν, ἐπεὶ θεοῦ ἔκλυεν αὐδήν.</p>
<p><a>β298</a> βῆ δ᾽ ἰέναι πρὸς δῶμα, φίλον τετιημένος ἦτορ,</p>
<p><a>β299</a> εὗρε δ᾽ ἄρα μνηστῆρας ἀγήνορας ἐν μεγάροισιν,</p>
<p><a>β300</a> αἶγας ἀνιεμένους σιάλους θ᾽ εὕοντας ἐν αὐλῇ.</p>
<p><a>β301</a> Ἀντίνοος δ᾽ ἰθὺς γελάσας κίε Τηλεμάχοιο,</p>
<p><a>β302</a> ἔν τ᾽ ἄρα οἱ φῦ χειρί, ἔπος τ᾽ ἔφατ᾽ ἔκ τ᾽ ὀνόμαζε:</p>
<p><a>β303</a> Τηλέμαχ᾽ ὑψαγόρη, μένος ἄσχετε, μή τί τοι ἄλλο</p>
<p><a>β304</a> ἐν στήθεσσι κακὸν μελέτω ἔργον τε ἔπος τε,</p>
<p><a>β305</a> ἀλλά μοι ἐσθιέμεν καὶ πινέμεν,  ὡς τὸ πάρος περ.</p>
<p><a>β306</a> ταῦτα δέ τοι μάλα πάντα τελευτήσουσιν Ἀχαιοί,</p>
<p><a>β307</a> νῆα καὶ ἐξαίτους ἐρέτας, ἵνα θᾶσσον ἵκηαι</p>
<p><a>β308</a> ἐς Πύλον ἠγαθέην μετ᾽ ἀγαυοῦ πατρὸς ἀκουήν.</p>
<p><a>β309</a> τὸν δ᾽ αὖ Τηλέμαχος πεπνυμένος ἀντίον ηὔδα:</p>
<p><a>β310</a> Ἀντίνο᾽,  οὔ πως ἔστιν ὑπερφιάλοισι μεθ᾽ ὑμῖν</p>
<p><a>β311</a> δαίνυσθαί τ᾽ ἀκέοντα καὶ εὐφραίνεσθαι ἕκηλον.</p>
<p><a>β312</a> ἦ οὐχ ἅλις ὡς τὸ πάροιθεν ἐκείρετε πολλὰ καὶ ἐσθλὰ</p>
<p><a>β313</a> κτήματ᾽ ἐμά, μνηστῆρες, ἐγὼ δ᾽ ἔτι νήπιος ἦα;</p>
<p><a>β314</a> νῦν δ᾽ ὅτε δὴ μέγας εἰμὶ καὶ ἄλλων μῦθον ἀκούων</p>
<p><a>β315</a> πυνθάνομαι,  καὶ δή μοι ἀέξεται ἔνδοθι θυμός,</p>
<p><a>β316</a> πειρήσω, ὥς κ᾽ ὔμμι κακὰς ἐπὶ κῆρας ἰήλω,</p>
<p><a>β317</a> ἠὲ Πύλονδ᾽ ἐλθών, ἢ αὐτοῦ τῷδ᾽ ἐνὶ δήμῳ.</p>
<p><a>β318</a> εἶμι μέν, οὐδ᾽ ἁλίη ὁδὸς ἔσσεται ἣν ἀγορεύω,</p>
<p><a>β319</a> ἔμπορος: οὐ γὰρ νηὸς ἐπήβολος οὐδ᾽ ἐρετάων</p>
<p><a>β320</a> γίγνομαι: ὥς νύ που ὔμμιν ἐείσατο κέρδιον εἶναι.</p>
<p><a>β321</a> ἦ ῥα, καὶ ἐκ χειρὸς χεῖρα σπάσατ᾽ Ἀντινόοιο</p>
<p><a>β322</a> ῥεῖα: μνηστῆρες δὲ δόμον κάτα δαῖτα πένοντο.</p>
<p><a>β323</a> οἱ δ᾽ ἐπελώβευον καὶ ἐκερτόμεον ἐπέεσσιν.</p>
<p><a>β324</a> ὧδε δέ τις εἴπεσκε νέων ὑπερηνορεόντων:</p>
<p><a>β325</a> ἦ μάλα Τηλέμαχος φόνον ἡμῖν μερμηρίζει.</p>
<p><a>β326</a> ἤ τινας ἐκ Πύλου ἄξει ἀμύντορας ἠμαθόεντος</p>
<p><a>β327</a> ἢ ὅ γε καὶ Σπάρτηθεν, ἐπεί νύ περ ἵεται αἰνῶς:</p>
<p><a>β328</a> ἠὲ καὶ εἰς Ἐφύρην ἐθέλει, πίειραν ἄρουραν,</p>
<p><a>β329</a> ἐλθεῖν, ὄφρ᾽ ἔνθεν θυμοφθόρα φάρμακ᾽ ἐνείκῃ,</p>
<p><a>β330</a> ἐν δὲ βάλῃ κρητῆρι καὶ ἡμέας πάντας ὀλέσσῃ.</p>
<p><a>β331</a> ἄλλος δ᾽ αὖτ᾽ εἴπεσκε νέων ὑπερηνορεόντων:</p>
<p><a>β332</a> τίς δ᾽ οἶδ᾽, εἴ κε καὶ αὐτὸς ἰὼν κοίλης ἐπὶ νηὸς</p>
<p><a>β333</a> τῆλε φίλων ἀπόληται ἀλώμενος ὥς περ Ὀδυσσεύς;</p>
<p><a>β334</a> οὕτω κεν καὶ μᾶλλον ὀφέλλειεν πόνον ἄμμιν:</p>
<p><a>β335</a> κτήματα γάρ κεν πάντα δασαίμεθα,  οἰκία δ᾽ αὖτε</p>
<p><a>β336</a> τούτου μητέρι δοῖμεν ἔχειν ἠδ᾽ ὅς τις ὀπυίοι.</p>
<p><a>β337</a> ὣς φάν, ὁ δ᾽ ὑψόροφον θάλαμον κατεβήσετο πατρὸς</p>
<p><a>β338</a> εὐρύν, ὅθι νητὸς χρυσὸς καὶ χαλκὸς ἔκειτο</p>
<p><a>β339</a> ἐσθής τ᾽ ἐν χηλοῖσιν ἅλις τ᾽ ἐυῶδες ἔλαιον:</p>
<p><a>β340</a> ἐν δὲ πίθοι οἴνοιο παλαιοῦ ἡδυπότοιο</p>
<p><a>β341</a> ἕστασαν, ἄκρητον θεῖον ποτὸν ἐντὸς ἔχοντες,</p>
<p><a>β342</a> ἑξείης ποτὶ τοῖχον ἀρηρότες, εἴ ποτ᾽ Ὀδυσσεὺς</p>
<p><a>β343</a> οἴκαδε νοστήσειε καὶ ἄλγεα πολλὰ μογήσας.</p>
<p><a>β344</a> κληισταὶ δ᾽ ἔπεσαν σανίδες πυκινῶς ἀραρυῖαι,</p>
<p><a>β345</a> δικλίδες: ἐν δὲ γυνὴ ταμίη νύκτας τε καὶ ἦμαρ</p>
<p><a>β346</a> ἔσχ᾽, ἣ πάντ᾽ ἐφύλασσε νόου πολυϊδρείῃσιν,</p>
<p><a>β347</a> Εὐρύκλει᾽, Ὦπος θυγάτηρ Πεισηνορίδαο.</p>
<p><a>β348</a> τὴν τότε Τηλέμαχος προσέφη θαλαμόνδε καλέσσας:</p>
<p><a>β349</a> μαῖ᾽, ἄγε δή μοι οἶνον ἐν ἀμφιφορεῦσιν ἄφυσσον</p>
<p><a>β350</a> ἡδύν,  ὅτις μετὰ τὸν λαρώτατος ὃν σὺ φυλάσσεις</p>
<p><a>β351</a> κεῖνον ὀιομένη τὸν κάμμορον, εἴ ποθεν ἔλθοι</p>
<p><a>β352</a> διογενὴς Ὀδυσεὺς θάνατον καὶ κῆρας ἀλύξας.</p>
<p><a>β353</a> δώδεκα δ᾽ ἔμπλησον καὶ πώμασιν ἄρσον ἅπαντας.</p>
<p><a>β354</a> ἐν δέ μοι ἄλφιτα χεῦον ἐϋρραφέεσσι δοροῖσιν:</p>
<p><a>β355</a> εἴκοσι δ᾽ ἔστω μέτρα μυληφάτου ἀλφίτου ἀκτῆς.</p>
<p><a>β356</a> αὐτὴ δ᾽ οἴη ἴσθι: τὰ δ᾽ ἁθρόα πάντα τετύχθω:</p>
<p><a>β357</a> ἑσπέριος γὰρ ἐγὼν αἱρήσομαι, ὁππότε κεν δὴ</p>
<p><a>β358</a> μήτηρ εἰς ὑπερῷ᾽ ἀναβῇ κοίτου τε μέδηται.</p>
<p><a>β359</a> εἶμι γὰρ ἐς Σπάρτην τε καὶ ἐς Πύλον ἠμαθόεντα</p>
<p><a>β360</a> νόστον πευσόμενος πατρὸς φίλου,  ἤν που ἀκούσω.</p>
<p><a>β361</a> ὣς φάτο, κώκυσεν δὲ φίλη τροφὸς Εὐρύκλεια,</p>
<p><a>β362</a> καί ῥ᾽ ὀλοφυρομένη ἔπεα πτερόεντα προσηύδα:</p>
<p><a>β363</a> τίπτε δέ τοι, φίλε τέκνον, ἐνὶ φρεσὶ τοῦτο νόημα</p>
<p><a>β364</a> ἔπλετο; πῇ δ᾽ ἐθέλεις ἰέναι πολλὴν ἐπὶ γαῖαν</p>
<p><a>β365</a> μοῦνος ἐὼν ἀγαπητός;  ὁ δ᾽ ὤλετο τηλόθι πάτρης</p>
<p><a>β366</a> διογενὴς Ὀδυσεὺς ἀλλογνώτῳ ἐνὶ δήμῳ.</p>
<p><a>β367</a> οἱ δέ τοι αὐτίκ᾽ ἰόντι κακὰ φράσσονται ὀπίσσω,</p>
<p><a>β368</a> ὥς κε δόλῳ φθίῃς, τάδε δ᾽ αὐτοὶ πάντα δάσονται.</p>
<p><a>β369</a> ἀλλὰ μέν᾽ αὖθ᾽ ἐπὶ σοῖσι καθήμενος: οὐδέ τί σε χρὴ</p>
<p><a>β370</a> πόντον ἐπ᾽ ἀτρύγετον κακὰ πάσχειν οὐδ᾽ ἀλάλησθαι.</p>
<p><a>β371</a> τὴν δ᾽ αὖ Τηλέμαχος πεπνυμένος ἀντίον ηὔδα:</p>
<p><a>β372</a> θάρσει, μαῖ᾽, ἐπεὶ οὔ τοι ἄνευ θεοῦ ἥδε γε βουλή.</p>
<p><a>β373</a> ἀλλ᾽ ὄμοσον μὴ μητρὶ φίλῃ τάδε μυθήσασθαι,</p>
<p><a>β374</a> πρίν γ᾽ ὅτ᾽ ἂν ἑνδεκάτη τε δυωδεκάτη τε γένηται,</p>
<p><a>β375</a> ἢ αὐτὴν ποθέσαι καὶ ἀφορμηθέντος ἀκοῦσαι,</p>
<p><a>β376</a> ὡς ἂν μὴ κλαίουσα κατὰ χρόα καλὸν ἰάπτῃ.</p>
<p><a>β377</a> ὣς ἄρ᾽ ἔφη, γρῆυς δὲ θεῶν μέγαν ὅρκον ἀπώμνυ.</p>
<p><a>β378</a> αὐτὰρ ἐπεί ῥ᾽ ὄμοσέν τε τελεύτησέν τε τὸν ὅρκον,</p>
<p><a>β379</a> αὐτίκ᾽ ἔπειτά οἱ οἶνον ἐν ἀμφιφορεῦσιν ἄφυσσεν,</p>
<p><a>β380</a> ἐν δέ οἱ ἄλφιτα χεῦεν ἐϋρραφέεσσι δοροῖσι.</p>
<p><a>β381</a> Τηλέμαχος δ᾽ ἐς δώματ᾽ ἰὼν μνηστῆρσιν ὁμίλει.</p>
<p><a>β382</a> ἔνθ᾽ αὖτ᾽ ἄλλ᾽ ἐνόησε θεά, γλαυκῶπις Ἀθήνη.</p>
<p><a>β383</a> Τηλεμάχῳ ἐικυῖα κατὰ πτόλιν ᾤχετο πάντῃ,</p>
<p><a>β384</a> καί ῥα ἑκάστῳ φωτὶ παρισταμένη φάτο μῦθον,</p>
<p><a>β385</a> ἑσπερίους δ᾽ ἐπὶ νῆα θοὴν ἀγέρεσθαι ἀνώγει.</p>
<p><a>β386</a> ἡ δ᾽ αὖτε Φρονίοιο Νοήμονα φαίδιμον υἱὸν</p>
<p><a>β387</a> ᾔτεε νῆα θοήν: ὁ δέ οἱ πρόφρων ὑπέδεκτο.</p>
<p><a>β388</a> δύσετό τ᾽ ἠέλιος σκιόωντό τε πᾶσαι ἀγυιαί,</p>
<p><a>β389</a> καὶ τότε νῆα θοὴν ἅλαδ᾽ εἴρυσε, πάντα δ᾽ ἐν αὐτῇ</p>
<p><a>β390</a> ὅπλ᾽ ἐτίθει,  τά τε νῆες ἐύσσελμοι φορέουσι.</p>
<p><a>β391</a> στῆσε δ᾽ ἐπ᾽ ἐσχατιῇ λιμένος, περὶ δ᾽ ἐσθλοὶ ἑταῖροι</p>
<p><a>β392</a> ἁθρόοι ἠγερέθοντο: θεὰ δ᾽ ὤτρυνεν ἕκαστον.</p>
<p><a>β393</a> ἔνθ᾽ αὖτ᾽ ἄλλ᾽ ἐνόησε θεά, γλαυκῶπις Ἀθήνη.</p>
<p><a>β394</a> βῆ ῤ᾽ ἰέναι πρὸς δώματ᾽ Ὀδυσσῆος θείοιο:</p>
<p><a>β395</a> ἔνθα μνηστήρεσσιν ἐπὶ γλυκὺν ὕπνον ἔχευε,</p>
<p><a>β396</a> πλάζε δὲ πίνοντας, χειρῶν δ᾽ ἔκβαλλε κύπελλα.</p>
<p><a>β397</a> οἱ δ᾽ εὕδειν ὤρνυντο κατὰ πτόλιν, οὐδ᾽ ἄρ᾽ ἔτι δὴν</p>
<p><a>β398</a> ἥατ᾽, ἐπεί σφισιν ὕπνος ἐπὶ βλεφάροισιν ἔπιπτεν.</p>
<p><a>β399</a> αὐτὰρ Τηλέμαχον προσέφη γλαυκῶπις Ἀθήνη</p>
<p><a>β400</a> ἐκπροκαλεσσαμένη μεγάρων ἐὺ ναιεταόντων,</p>
<p><a>β401</a> Μέντορι εἰδομένη ἠμὲν δέμας ἠδὲ καὶ αὐδήν:</p>
<p><a>β402</a> Τηλέμαχ᾽, ἤδη μέν τοι ἐυκνήμιδες ἑταῖροι</p>
<p><a>β403</a> ἥατ᾽ ἐπήρετμοι τὴν σὴν ποτιδέγμενοι ὁρμήν:</p>
<p><a>β404</a> ἀλλ᾽ ἴομεν, μὴ δηθὰ διατρίβωμεν ὁδοῖο.</p>
<p><a>β405</a> ὣς ἄρα φωνήσασ᾽ ἡγήσατο Παλλὰς Ἀθήνη</p>
<p><a>β406</a> καρπαλίμως: ὁ δ᾽ ἔπειτα μετ᾽ ἴχνια βαῖνε θεοῖο.</p>
<p><a>β407</a> αὐτὰρ ἐπεί ῥ᾽ ἐπὶ νῆα κατήλυθον ἠδὲ θάλασσαν,</p>
<p><a>β408</a> εὗρον ἔπειτ᾽ ἐπὶ θινὶ κάρη κομόωντας ἑταίρους.</p>
<p><a>β409</a> τοῖσι δὲ καὶ μετέειφ᾽ ἱερὴ ἲς Τηλεμάχοιο:</p>
<p><a>β410</a> δεῦτε,  φίλοι, ἤια φερώμεθα: πάντα γὰρ ἤδη</p>
<p><a>β411</a> ἁθρό᾽ ἐνὶ μεγάρῳ. μήτηρ δ᾽ ἐμὴ οὔ τι πέπυσται,</p>
<p><a>β412</a> οὐδ᾽ ἄλλαι δμωαί, μία δ᾽ οἴη μῦθον ἄκουσεν.</p>
<p><a>β413</a> ὣς ἄρα φωνήσας ἡγήσατο, τοὶ δ᾽ ἅμ᾽ ἕποντο.</p>
<p><a>β414</a> οἱ δ᾽ ἄρα πάντα φέροντες ἐυσσέλμῳ ἐπὶ νηὶ</p>
<p><a>β415</a> κάτθεσαν,  ὡς ἐκέλευσεν Ὀδυσσῆος φίλος υἱός.</p>
<p><a>β416</a> ἂν δ᾽ ἄρα Τηλέμαχος νηὸς βαῖν᾽, ἦρχε δ᾽ Ἀθήνη,</p>
<p><a>β417</a> νηὶ δ᾽ ἐνὶ πρυμνῇ κατ᾽ ἄρ᾽ ἕζετο: ἄγχι δ᾽ ἄρ᾽ αὐτῆς</p>
<p><a>β418</a> ἕζετο Τηλέμαχος. τοὶ δὲ πρυμνήσι᾽ ἔλυσαν,</p>
<p><a>β419</a> ἂν δὲ καὶ αὐτοὶ βάντες ἐπὶ κληῖσι καθῖζον.</p>
<p><a>β420</a> τοῖσιν δ᾽ ἴκμενον οὖρον ἵει γλαυκῶπις Ἀθήνη,</p>
<p><a>β421</a> ἀκραῆ Ζέφυρον, κελάδοντ᾽ ἐπὶ οἴνοπα πόντον.</p>
<p><a>β422</a> Τηλέμαχος δ᾽ ἑτάροισιν ἐποτρύνας ἐκέλευσεν</p>
<p><a>β423</a> ὅπλων ἅπτεσθαι: τοὶ δ᾽ ὀτρύνοντος ἄκουσαν.</p>
<p><a>β424</a> ἱστὸν δ᾽ εἰλάτινον κοίλης ἔντοσθε μεσόδμης</p>
<p><a>β425</a> στῆσαν ἀείραντες,  κατὰ δὲ προτόνοισιν ἔδησαν,</p>
<p><a>β426</a> ἕλκον δ᾽ ἱστία λευκὰ ἐυστρέπτοισι βοεῦσιν.</p>
<p><a>β427</a> ἔπρησεν δ᾽ ἄνεμος μέσον ἱστίον, ἀμφὶ δὲ κῦμα</p>
<p><a>β428</a> στείρῃ πορφύρεον μεγάλ᾽ ἴαχε νηὸς ἰούσης:</p>
<p><a>β429</a> ἡ δ᾽ ἔθεεν κατὰ κῦμα διαπρήσσουσα κέλευθον.</p>
<p><a>β430</a> δησάμενοι δ᾽ ἄρα ὅπλα θοὴν ἀνὰ νῆα μέλαιναν</p>
<p><a>β431</a> στήσαντο κρητῆρας ἐπιστεφέας οἴνοιο,</p>
<p><a>β432</a> λεῖβον δ᾽ ἀθανάτοισι θεοῖς αἰειγενέτῃσιν,</p>
<p><a>β433</a> ἐκ πάντων δὲ μάλιστα Διὸς γλαυκώπιδι κούρῃ.</p>
<p><a>β434</a> παννυχίη μέν ῥ᾽ ἥ γε καὶ ἠῶ πεῖρε κέλευθον.</p>
<h4 class="C2">Book 3</h4><p><a>γ1</a> Ἠέλιος δ᾽ ἀνόρουσε, λιπὼν περικαλλέα λίμνην,</p>
<p><a>γ2</a> οὐρανὸν ἐς πολύχαλκον, ἵν᾽ ἀθανάτοισι φαείνοι</p>
<p><a>γ3</a> καὶ θνητοῖσι βροτοῖσιν ἐπὶ ζείδωρον ἄρουραν:</p>
<p><a>γ4</a> οἱ δὲ Πύλον, Νηλῆος ἐυκτίμενον πτολίεθρον,</p>
<p><a>γ5</a> ἷξον: τοὶ δ᾽ ἐπὶ θινὶ θαλάσσης ἱερὰ ῥέζον,</p>
<p><a>γ6</a> ταύρους παμμέλανας, ἐνοσίχθονι κυανοχαίτῃ.</p>
<p><a>γ7</a> ἐννέα δ᾽ ἕδραι ἔσαν, πεντακόσιοι δ᾽ ἐν ἑκάστῃ</p>
<p><a>γ8</a> ἥατο καὶ προύχοντο ἑκάστοθι ἐννέα ταύρους.</p>
<p><a>γ9</a> εὖθ᾽ οἱ σπλάγχνα πάσαντο, θεῷ δ᾽ ἐπὶ μηρί᾽ ἔκαιον,</p>
<p><a>γ10</a> οἱ δ᾽ ἰθὺς κατάγοντο ἰδ᾽ ἱστία νηὸς ἐίσης</p>
<p><a>γ11</a> στεῖλαν ἀείραντες, τὴν δ᾽ ὥρμισαν, ἐκ δ᾽ ἔβαν αὐτοί:</p>
<p><a>γ12</a> ἐκ δ᾽ ἄρα Τηλέμαχος νηὸς βαῖν᾽, ἦρχε δ᾽ Ἀθήνη.</p>
<p><a>γ13</a> τὸν προτέρη προσέειπε θεά, γλαυκῶπις Ἀθήνη:</p>
<p><a>γ14</a> Τηλέμαχ᾽, οὐ μέν σε χρὴ ἔτ᾽ αἰδοῦς, οὐδ᾽ ἠβαιόν:</p>
<p><a>γ15</a> τοὔνεκα γὰρ καὶ πόντον ἐπέπλως,  ὄφρα πύθηαι</p>
<p><a>γ16</a> πατρός, ὅπου κύθε γαῖα καὶ ὅν τινα πότμον ἐπέσπεν.</p>
<p><a>γ17</a> ἀλλ᾽ ἄγε νῦν ἰθὺς κίε Νέστορος ἱπποδάμοιο:</p>
<p><a>γ18</a> εἴδομεν ἥν τινα μῆτιν ἐνὶ στήθεσσι κέκευθε.</p>
<p><a>γ19</a> λίσσεσθαι δέ μιν αὐτός, ὅπως νημερτέα εἴπῃ:</p>
<p><a>γ20</a> ψεῦδος δ᾽ οὐκ ἐρέει: μάλα γὰρ πεπνυμένος ἐστί.</p>
<p><a>γ21</a> τὴν δ᾽ αὖ Τηλέμαχος πεπνυμένος ἀντίον ηὔδα:</p>
<p><a>γ22</a> Μέντορ, πῶς τ᾽ ἄρ᾽ ἴω; πῶς τ᾽ ἂρ προσπτύξομαι αὐτόν;</p>
<p><a>γ23</a> οὐδέ τί πω μύθοισι πεπείρημαι πυκινοῖσιν:</p>
<p><a>γ24</a> αἰδὼς δ᾽ αὖ νέον ἄνδρα γεραίτερον ἐξερέεσθαι.</p>
<p><a>γ25</a> τὸν δ᾽ αὖτε προσέειπε θεά,  γλαυκῶπις Ἀθήνη:</p>
<p><a>γ26</a> Τηλέμαχ᾽, ἄλλα μὲν αὐτὸς ἐνὶ φρεσὶ σῇσι νοήσεις,</p>
<p><a>γ27</a> ἄλλα δὲ καὶ δαίμων ὑποθήσεται: οὐ γὰρ ὀίω</p>
<p><a>γ28</a> οὔ σε θεῶν ἀέκητι γενέσθαι τε τραφέμεν τε.</p>
<p><a>γ29</a> ὣς ἄρα φωνήσασ᾽ ἡγήσατο Παλλὰς Ἀθήνη</p>
<p><a>γ30</a> καρπαλίμως: ὁ δ᾽ ἔπειτα μετ᾽ ἴχνια βαῖνε θεοῖο.</p>
<p><a>γ31</a> ἷξον δ᾽ ἐς Πυλίων ἀνδρῶν ἄγυρίν τε καὶ ἕδρας,</p>
<p><a>γ32</a> ἔνθ᾽ ἄρα Νέστωρ ἧστο σὺν υἱάσιν, ἀμφὶ δ᾽ ἑταῖροι</p>
<p><a>γ33</a> δαῖτ᾽ ἐντυνόμενοι κρέα τ᾽ ὤπτων ἄλλα τ᾽ ἔπειρον.</p>
<p><a>γ34</a> οἱ δ᾽ ὡς οὖν ξείνους ἴδον, ἁθρόοι ἦλθον ἅπαντες,</p>
<p><a>γ35</a> χερσίν τ᾽ ἠσπάζοντο καὶ ἑδριάασθαι ἄνωγον.</p>
<p><a>γ36</a> πρῶτος Νεστορίδης Πεισίστρατος ἐγγύθεν ἐλθὼν</p>
<p><a>γ37</a> ἀμφοτέρων ἕλε χεῖρα καὶ ἵδρυσεν παρὰ δαιτὶ</p>
<p><a>γ38</a> κώεσιν ἐν μαλακοῖσιν ἐπὶ ψαμάθοις ἁλίῃσιν</p>
<p><a>γ39</a> πάρ τε κασιγνήτῳ Θρασυμήδεϊ καὶ πατέρι ᾧ:</p>
<p><a>γ40</a> δῶκε δ᾽ ἄρα σπλάγχνων μοίρας,  ἐν δ᾽ οἶνον ἔχευεν</p>
<p><a>γ41</a> χρυσείῳ δέπαϊ: δειδισκόμενος δὲ προσηύδα</p>
<p><a>γ42</a> Παλλάδ᾽ Ἀθηναίην κούρην Διὸς αἰγιόχοιο:</p>
<p><a>γ43</a> εὔχεο νῦν, ὦ ξεῖνε, Ποσειδάωνι ἄνακτι:</p>
<p><a>γ44</a> τοῦ γὰρ καὶ δαίτης ἠντήσατε δεῦρο μολόντες.</p>
<p><a>γ45</a> αὐτὰρ ἐπὴν σπείσῃς τε καὶ εὔξεαι,  ἣ θέμις ἐστί,</p>
<p><a>γ46</a> δὸς καὶ τούτῳ ἔπειτα δέπας μελιηδέος οἴνου</p>
<p><a>γ47</a> σπεῖσαι, ἐπεὶ καὶ τοῦτον ὀίομαι ἀθανάτοισιν</p>
<p><a>γ48</a> εὔχεσθαι: πάντες δὲ θεῶν χατέουσ᾽ ἄνθρωποι.</p>
<p><a>γ49</a> ἀλλὰ νεώτερός ἐστιν, ὁμηλικίη δ᾽ ἐμοὶ αὐτῷ:</p>
<p><a>γ50</a> τοὔνεκα σοὶ προτέρῳ δώσω χρύσειον ἄλεισον.</p>
<p><a>γ51</a> ὣς εἰπὼν ἐν χειρὶ τίθει δέπας ἡδέος οἴνου:</p>
<p><a>γ52</a> χαῖρε δ᾽ Ἀθηναίη πεπνυμένῳ ἀνδρὶ δικαίῳ,</p>
<p><a>γ53</a> οὕνεκα οἷ προτέρῃ δῶκε χρύσειον ἄλεισον:</p>
<p><a>γ54</a> αὐτίκα δ᾽ εὔχετο πολλὰ Ποσειδάωνι ἄνακτι:</p>
<p><a>γ55</a> κλῦθι,  Ποσείδαον γαιήοχε, μηδὲ μεγήρῃς</p>
<p><a>γ56</a> ἡμῖν εὐχομένοισι τελευτῆσαι τάδε ἔργα.</p>
<p><a>γ57</a> Νέστορι μὲν πρώτιστα καὶ υἱάσι κῦδος ὄπαζε,</p>
<p><a>γ58</a> αὐτὰρ ἔπειτ᾽ ἄλλοισι δίδου χαρίεσσαν ἀμοιβὴν</p>
<p><a>γ59</a> σύμπασιν Πυλίοισιν ἀγακλειτῆς ἑκατόμβης.</p>
<p><a>γ60</a> δὸς δ᾽ ἔτι Τηλέμαχον καὶ ἐμὲ πρήξαντα νέεσθαι,</p>
<p><a>γ61</a> οὕνεκα δεῦρ᾽ ἱκόμεσθα θοῇ σὺν νηὶ μελαίνῃ.</p>
<p><a>γ62</a> ὣς ἄρ᾽ ἔπειτ᾽ ἠρᾶτο καὶ αὐτὴ πάντα τελεύτα.</p>
<p><a>γ63</a> δῶκε δὲ Τηλεμάχῳ καλὸν δέπας ἀμφικύπελλον:</p>
<p><a>γ64</a> ὣς δ᾽ αὔτως ἠρᾶτο Ὀδυσσῆος φίλος υἱός.</p>
<p><a>γ65</a> οἱ δ᾽ ἐπεί ὤπτησαν κρέ᾽ ὑπέρτερα καὶ ἐρύσαντο,</p>
<p><a>γ66</a> μοίρας δασσάμενοι δαίνυντ᾽ ἐρικυδέα δαῖτα.</p>
<p><a>γ67</a> αὐτὰρ ἐπεὶ πόσιος καὶ ἐδητύος ἐξ ἔρον ἕντο,</p>
<p><a>γ68</a> τοῖς ἄρα μύθων ἦρχε Γερήνιος ἱππότα Νέστωρ:</p>
<p><a>γ69</a> νῦν δὴ κάλλίον ἐστι μεταλλῆσαι καὶ ἐρέσθαι</p>
<p><a>γ70</a> ξείνους,  οἱ τινές εἰσιν, ἐπεὶ τάρπησαν ἐδωδῆς.</p>
<p><a>γ71</a> ὦ ξεῖνοι, τίνες ἐστέ; πόθεν πλεῖθ᾽ ὑγρὰ κέλευθα;</p>
<p><a>γ72</a> ἤ τι κατά πρῆξιν ἦ μαψιδίως ἀλάλησθε</p>
<p><a>γ73</a> οἷά τε ληιστῆρες ὑπεὶρ ἅλα, τοί τ᾽ ἀλόωνται</p>
<p><a>γ74</a> ψυχὰς παρθέμενοι κακὸν ἀλλοδαποῖσι πέροντες;</p>
<p><a>γ75</a> τὸν δ᾽ αὖ Τηλέμαχος πεπνυμένος ἀντίον ηὔδα</p>
<p><a>γ76</a> θαρσήσας: αὐτὴ γὰρ ἐνὶ φρεσὶ θάρσος Ἀθήνη</p>
<p><a>γ77</a> θῆχ᾽, ἵνα μιν περὶ πατρὸς ἀποιχομένοιο ἔροιτο</p>
<p><a>γ78</a> ἠδ᾽ ἵνα μιν κλέος ἐσθλὸν ἐν ἀνθρώποισιν ἔχῃσιν:</p>
<p><a>γ79</a> ὦ Νέστορ Νηληϊάδη, μέγα κῦδος Ἀχαιῶν,</p>
<p><a>γ80</a> εἴρεαι ὁππόθεν εἰμέν: ἐγὼ δέ κέ τοι καταλέξω.</p>
<p><a>γ81</a> ἡμεῖς ἐξ Ἰθάκης ὑπονηίου εἰλήλουθμεν:</p>
<p><a>γ82</a> πρῆξις δ᾽ ἥδ᾽ ἰδίη, οὐ δήμιος, ἣν ἀγορεύω.</p>
<p><a>γ83</a> πατρὸς ἐμοῦ κλέος εὐρὺ μετέρχομαι, ἤν  που ἀκούσω,</p>
<p><a>γ84</a> δίου Ὀδυσσῆος ταλασίφρονος, ὅν ποτέ φασι</p>
<p><a>γ85</a> σὺν σοὶ μαρνάμενον Τρώων πόλιν ἐξαλαπάξαι.</p>
<p><a>γ86</a> ἄλλους μὲν γὰρ πάντας, ὅσοι Τρωσὶν πολέμιξον,</p>
<p><a>γ87</a> πευθόμεθ᾽, ἧχι ἕκαστος ἀπώλετο λυγρῷ ὀλέθρῳ,</p>
<p><a>γ88</a> κείνου δ᾽ αὖ καὶ ὄλεθρον ἀπευθέα θῆκε Κρονίων.</p>
<p><a>γ89</a> οὐ γάρ τις δύναται σάφα εἰπέμεν ὁππόθ᾽ ὄλωλεν,</p>
<p><a>γ90</a> εἴθ᾽ ὅ γ᾽ ἐπ᾽ ἠπείρου δάμη ἀνδράσι δυσμενέεσσιν,</p>
<p><a>γ91</a> εἴτε καὶ ἐν πελάγει μετὰ κύμασιν Ἀμφιτρίτης.</p>
<p><a>γ92</a> τοὔνεκα νῦν τὰ σὰ γούναθ᾽ ἱκάνομαι, αἴ κ᾽ ἐθέλῃσθα</p>
<p><a>γ93</a> κείνου λυγρὸν ὄλεθρον ἐνισπεῖν, εἴ που ὄπωπας</p>
<p><a>γ94</a> ὀφθαλμοῖσι τεοῖσιν ἢ ἄλλου μῦθον ἄκουσας</p>
<p><a>γ95</a> πλαζομένου: πέρι γάρ μιν ὀιζυρὸν τέκε μήτηρ.</p>
<p><a>γ96</a> μηδέ τί μ᾽ αἰδόμενος μειλίσσεο μηδ᾽ ἐλεαίρων,</p>
<p><a>γ97</a> ἀλλ᾽ εὖ μοι κατάλεξον ὃπως ἤντησας ὀπωπῆς.</p>
<p><a>γ98</a> λίσσομαι, εἴ ποτέ τοί τι πατὴρ ἐμός, ἐσθλὸς Ὀδυσσεύς,</p>
<p><a>γ99</a> ἢ ἔπος ἠέ τι ἔργον ὑποστὰς ἐξετέλεσσε</p>
<p><a>γ100</a> δήμῳ ἔνι Τρώων,  ὅθι πάσχετε πήματ᾽ Ἀχαιοί,</p>
<p><a>γ101</a> τῶν νῦν μοι μνῆσαι, καί μοι νημερτὲς ἐνίσπες.</p>
<p><a>γ102</a> τὸν δ᾽ ἠμείβετ᾽ ἔπειτα Γερήνιος ἱππότα Νέστωρ:</p>
<p><a>γ103</a> ὦ φίλ᾽, ἐπεί μ᾽ ἔμνησας ὀιζύος, ἥν ἐν ἐκείνῳ</p>
<p><a>γ104</a> δήμῳ ἀνέτλημεν μένος ἄσχετοι υἷες Ἀχαιῶν,</p>
<p><a>γ105</a> ἠμέν ὅσα ξὺν νηυσίν ἐπ᾽ ἠεροειδέα πόντον</p>
<p><a>γ106</a> πλαζόμενοι κατὰ ληίδ᾽, ὅπῃ ἄρξειεν Ἀχιλλεύς,</p>
<p><a>γ107</a> ἠδ᾽ ὅσα καὶ περί ἄστυ μέγα Πριάμοιο ἄνακτος</p>
<p><a>γ108</a> μαρνάμεθ᾽: ἔνθα δ᾽ ἔπειτα κατέκταθεν ὅσσοι ἄριστοι.</p>
<p><a>γ109</a> ἔνθα μὲν Αἴας κεῖται ἀρήιος, ἔνθα δ᾽ Ἀχιλλεύς,</p>
<p><a>γ110</a> ἔνθα δὲ Πάτροκλος,  θεόφιν μήστωρ ἀτάλαντος,</p>
<p><a>γ111</a> ἔνθα δ᾽ ἐμὸς φίλος υἱός, ἅμα κρατερὸς καὶ ἀμύμων,</p>
<p><a>γ112</a> Ἀντίλοχος, πέρι μὲν θείειν ταχὺς ἠδὲ μαχητής:</p>
<p><a>γ113</a> ἄλλα τε πόλλ᾽ ἐπὶ τοῖς πάθομεν κακά: τίς κεν ἐκεῖνα</p>
<p><a>γ114</a> πάντα γε μυθήσαιτο καταθνητῶν ἀνθρώπων;</p>
<p><a>γ115</a> οὐδ᾽ εἰ πεντάετές γε καὶ ἑξάετες παραμίμνων</p>
<p><a>γ116</a> ἐξερέοις ὅσα κεῖθι πάθον κακὰ δῖοι Ἀχαιοί:</p>
<p><a>γ117</a> πρίν κεν ἀνιηθεὶς σὴν πατρίδα γαῖαν ἵκοιο.</p>
<p><a>γ118</a> εἰνάετες γάρ σφιν κακὰ ῥάπτομεν ἀμφιέποντες</p>
<p><a>γ119</a> παντοίοισι δόλοισι, μόγις δ᾽ ἐτέλεσσε Κρονίων.</p>
<p><a>γ120</a> ἔνθ᾽ οὔ τίς ποτε μῆτιν ὁμοιωθήμεναι ἄντην</p>
<p><a>γ121</a> ἤθελ᾽, ἐπεὶ μάλα πολλὸν ἐνίκα δῖος Ὀδυσσεὺς</p>
<p><a>γ122</a> παντοίοισι δόλοισι, πατὴρ τεός, εἰ ἐτεόν γε</p>
<p><a>γ123</a> κείνου ἔκγονός ἐσσι: σέβας μ᾽ ἔχει εἰσορόωντα.</p>
<p><a>γ124</a> ἦ τοι γὰρ μῦθοί γε ἐοικότες, οὐδέ κε φαίης</p>
<p><a>γ125</a> ἄνδρα νεώτερον ὧδε ἐοικότα μυθήσασθαι.</p>
<p><a>γ126</a> ἔνθ᾽ ἦ τοι ἧος μὲν ἐγὼ καὶ δῖος Ὀδυσσεὺς</p>
<p><a>γ127</a> οὔτε ποτ᾽ εἰν ἀγορῇ δίχ᾽ ἐβάζομεν οὔτ᾽ ἐνὶ βουλῇ,</p>
<p><a>γ128</a> ἀλλ᾽ ἕνα θυμὸν ἔχοντε νόω καὶ ἐπίφρονι βουλῇ</p>
<p><a>γ129</a> φραζόμεθ᾽ Ἀργείοισιν ὅπως ὄχ᾽ ἄριστα γένοιτο.</p>
<p><a>γ130</a> αὐτὰρ ἐπεὶ Πριάμοιο πόλιν διεπέρσαμεν αἰπήν,</p>
<p><a>γ131</a> βῆμεν δ᾽ ἐν νήεσσι, θεὸς δ᾽ ἐσκέδασσεν Ἀχαιούς,</p>
<p><a>γ132</a> καὶ τότε δὴ Ζεὺς λυγρὸν ἐνὶ φρεσὶ μήδετο νόστον</p>
<p><a>γ133</a> Ἀργείοις, ἐπεὶ οὔ τι νοήμονες οὐδὲ δίκαιοι</p>
<p><a>γ134</a> πάντες ἔσαν: τῶ σφεων πολέες κακὸν οἶτον ἐπέσπον</p>
<p><a>γ135</a> μήνιος ἐξ ὀλοῆς γλαυκώπιδος ὀβριμοπάτρης.</p>
<p><a>γ136</a> ἥ τ᾽ ἔριν Ἀτρεΐδῃσι μετ᾽ ἀμφοτέροισιν ἔθηκε.</p>
<p><a>γ137</a> τὼ δὲ καλεσσαμένω ἀγορὴν ἐς πάντας Ἀχαιούς,</p>
<p><a>γ138</a> μάψ, ἀτὰρ οὐ κατὰ κόσμον, ἐς ἠέλιον καταδύντα,</p>
<p><a>γ139</a> οἱ ἦλθον οἴνῳ βεβαρηότες υἷες Ἀχαιῶν,</p>
<p><a>γ140</a> μῦθον μυθείσθην,  τοῦ εἵνεκα λαὸν ἄγειραν.</p>
<p><a>γ141</a> ἔνθ᾽ ἤ τοι Μενέλαος ἀνώγει πάντας Ἀχαιοὺς</p>
<p><a>γ142</a> νόστου μιμνήσκεσθαι ἐπ᾽ εὐρέα νῶτα θαλάσσης,</p>
<p><a>γ143</a> οὐδ᾽ Ἀγαμέμνονι πάμπαν ἑήνδανε: βούλετο γάρ ῥα</p>
<p><a>γ144</a> λαὸν ἐρυκακέειν ῥέξαι θ᾽ ἱερὰς ἑκατόμβας,</p>
<p><a>γ145</a> ὡς τὸν Ἀθηναίης δεινὸν χόλον ἐξακέσαιτο,</p>
<p><a>γ146</a> νήπιος, οὐδὲ τὸ ᾔδη, ὃ οὐ πείσεσθαι ἔμελλεν:</p>
<p><a>γ147</a> οὐ γάρ τ᾽ αἶψα θεῶν τρέπεται νόος αἰέν ἐόντων.</p>
<p><a>γ148</a> ὣς τὼ μὲν χαλεποῖσιν ἀμειβομένω ἐπέεσσιν</p>
<p><a>γ149</a> ἕστασαν: οἱ δ᾽ ἀνόρουσαν ἐυκνήμιδες Ἀχαιοὶ</p>
<p><a>γ150</a> ἠχῇ θεσπεσίῃ,  δίχα δέ σφισιν ἥνδανε βουλή.</p>
<p><a>γ151</a> νύκτα μὲν ἀέσαμεν χαλεπὰ φρεσὶν ὁρμαίνοντες</p>
<p><a>γ152</a> ἀλλήλοις: ἐπὶ γὰρ Ζεὺς ἤρτυε πῆμα κακοῖο:</p>
<p><a>γ153</a> ἠῶθεν δ᾽ οἱ μὲν νέας ἕλκομεν εἰς ἅλα δῖαν</p>
<p><a>γ154</a> κτήματά τ᾽ ἐντιθέμεσθα βαθυζώνους τε γυναῖκας.</p>
<p><a>γ155</a> ἡμίσεες δ᾽ ἄρα λαοὶ ἐρητύοντο μένοντες</p>
<p><a>γ156</a> αὖθι παρ᾽ Ἀτρεΐδῃ Ἀγαμέμνονι, ποιμένι λαῶν:</p>
<p><a>γ157</a> ἡμίσεες δ᾽ ἀναβάντες ἐλαύνομεν: αἱ δὲ μάλ᾽ ὦκα</p>
<p><a>γ158</a> ἔπλεον, ἐστόρεσεν δέ θεὸς μεγακήτεα πόντον.</p>
<p><a>γ159</a> ἐς Τένεδον δ᾽ ἐλθόντες ἐρέξαμεν ἱρὰ θεοις=ν,</p>
<p><a>γ160</a> οἴκαδε ἱέμενοι: Ζεὺς δ᾽ οὔ πω μήδετο νόστον,</p>
<p><a>γ161</a> σχέτλιος, ὅς ῥ᾽ ἔριν ὦρσε κακήν ἔπι δεύτερον αὖτις.</p>
<p><a>γ162</a> οἱ μὲν ἀποστρέψαντες ἔβαν νέας ἀμφιελίσσας</p>
<p><a>γ163</a> ἀμφ᾽ Ὀδυσῆα ἄνακτα δαΐφρονα, ποικιλομήτην,</p>
<p><a>γ164</a> αὖτις ἐπ᾽ Ἀτρεΐδῃ Ἀγαμέμνονι ἦρα φέροντες:</p>
<p><a>γ165</a> αὐτὰρ ἐγὼ σὺν νηυσὶν ἀολλέσιν, αἵ μοι ἕποντο,</p>
<p><a>γ166</a> φεῦγον, ἐπεὶ γίγνωσκον, ὃδὴ κακὰ μήδετο δαίμων.</p>
<p><a>γ167</a> φεῦγε δὲ Τυδέος υἱὸς ἀρήιος, ὦρσε δ᾽ ἑταίρους.</p>
<p><a>γ168</a> ὀψὲ δὲ δὴ μετὰ νῶι κίε ξανθὸς Μενέλαος,</p>
<p><a>γ169</a> ἐν Λέσβῳ δ᾽ ἔκιχεν δολιχὸν πλόον ὁρμαίνοντας,</p>
<p><a>γ170</a> ἢ καθύπερθε Χίοιο νεοίμεθα παιπαλοέσσης,</p>
<p><a>γ171</a> νήσου ἔπι Ψυρίης, αὐτὴν ἐπ᾽ ἀριστέρ᾽ ἔχοντες,</p>
<p><a>γ172</a> ἦ ὑπένερθε Χίοιο, παρ᾽ ἠνεμόεντα Μίμαντα.</p>
<p><a>γ173</a> ᾐτέομεν δὲ θεὸν φῆναι τέρας: αὐτὰρ ὅ γ᾽ ἡμῖν</p>
<p><a>γ174</a> δεῖξε, καὶ ἠνώγει πέλαγος μέσον εἰς Εὔβοιαν</p>
<p><a>γ175</a> τέμνειν,  ὄφρα τάχιστα ὑπὲκ κακότητα φύγοιμεν.</p>
<p><a>γ176</a> ὦρτο δ᾽ ἐπὶ λιγὺς οὖρος ἀήμεναι: αἱ δὲ μάλ᾽ ὦκα</p>
<p><a>γ177</a> ἰχθυόεντα κέλευθα διέδραμον, ἐς δὲ Γεραιστὸν</p>
<p><a>γ178</a> ἐννύχιαι κατάγοντο: Ποσειδάωνι δὲ ταύρων</p>
<p><a>γ179</a> πόλλ᾽ ἐπὶ μῆρ᾽ ἔθεμεν, πέλαγος μέγα μετρήσαντες.</p>
<p><a>γ180</a> τέτρατον ἦμαρ ἔην,  ὅτ᾽ ἐν Ἄργεϊ νῆας ἐίσας</p>
<p><a>γ181</a> Τυδεΐδεω ἕταροι Διομήδεος ἱπποδάμοιο</p>
<p><a>γ182</a> ἵστασαν: αὐτάρ ἐγώ γε Πύλονδ᾽ ἔχον, οὐδέ ποτ᾽ ἔσβη</p>
<p><a>γ183</a> οὖρος, ἐπεὶ δὴ πρῶτα θεὸς προέηκεν ἀῆναι.</p>
<p><a>γ184</a> ὣς ἦλθον, φίλε τέκνον, ἀπευθής, οὐδέ τι οἶδα</p>
<p><a>γ185</a> κείνων,  οἵ τ᾽ ἐσάωθεν Ἀχαιῶν οἵ τ᾽ ἀπόλοντο.</p>
<p><a>γ186</a> ὅσσα δ᾽ ἐνὶ μεγάροισι καθήμενος ἡμετέροισι</p>
<p><a>γ187</a> πεύθομαι, ἣ θέμις ἐστί, δαήσεαι, κοὐδέ σε δεύσω.</p>
<p><a>γ188</a> εὖ μὲν Μυρμιδόνας φάσ᾽ ἐλθέμεν ἐγχεσιμώρους,</p>
<p><a>γ189</a> οὓς ἄγ᾽ Ἀχιλλῆος μεγαθύμου φαίδιμος υἱός,</p>
<p><a>γ190</a> εὖ δὲ Φιλοκτήτην,  Ποιάντιον ἀγλαὸν υἱόν.</p>
<p><a>γ191</a> πάντας δ᾽ Ἰδομενεὺς Κρήτην εἰσήγαγ᾽ ἑταίρους,</p>
<p><a>γ192</a> οἳ φύγον ἐκ πολέμου, πόντος δέ οἱ οὔ τιν᾽ ἀπηύρα.</p>
<p><a>γ193</a> Ἀτρεΐδην δὲ καὶ αὐτοὶ ἀκούετε, νόσφιν ἐόντες,</p>
<p><a>γ194</a> ὥς τ᾽ ἦλθ᾽, ὥς τ᾽ Αἴγισθος ἐμήσατο λυγρὸν ὄλεθρον.</p>
<p><a>γ195</a> ἀλλ᾽ ἦ τοι κεῖνος μὲν ἐπισμυγερῶς ἀπέτισεν:</p>
<p><a>γ196</a> ὡς ἀγαθὸν καὶ παῖδα καταφθιμένοιο λιπέσθαι</p>
<p><a>γ197</a> ἀνδρός, ἐπεὶ καὶ κεῖνος ἐτίσατο πατροφονῆα,</p>
<p><a>γ198</a> Αἴγισθον δολόμητιν, ὅ οἱ πατέρα κλυτὸν ἔκτα.</p>
<p><a>γ199</a> καὶ σὺ φίλος, μάλα γάρ σ᾽ ὁρόω καλόν τε μέγαν τε,</p>
<p><a>γ200</a> ἄλκιμος ἔσσ᾽,  ἵνα τίς σε καὶ ὀψιγόνων ἐὺ εἴπῃ.</p>
<p><a>γ201</a> τὸν δ᾽ αὖ Τηλέμαχος πεπνυμένος ἀντίον ηὔδα:</p>
<p><a>γ202</a> ὦ Νέστορ Νηληϊάδη, μέγα κῦδος Ἀχαιῶν,</p>
<p><a>γ203</a> καὶ λίην κεῖνος μὲν ἐτίσατο, καί οἱ Ἀχαιοὶ</p>
<p><a>γ204</a> οἴσουσι κλέος εὐρὺ καὶ ἐσσομένοισι πυθέσθαι:</p>
<p><a>γ205</a> αἲ γὰρ ἐμοὶ τοσσήνδε θεοὶ δύναμιν περιθεῖεν,</p>
<p><a>γ206</a> τίσασθαι μνηστῆρας ὑπερβασίης ἀλεγεινῆς,</p>
<p><a>γ207</a> οἵ τέ μοι ὑβρίζοντες ἀτάσθαλα μηχανόωνται.</p>
<p><a>γ208</a> ἀλλ᾽ οὔ μοι τοιοῦτον ἐπέκλωσαν θεοὶ ὄλβον,</p>
<p><a>γ209</a> πατρί τ᾽ ἐμῷ καὶ ἐμοί: νῦν δὲ χρὴ τετλάμεν ἔμπης.</p>
<p><a>γ210</a> τὸν δ᾽ ἠμείβετ᾽ ἔπειτα Γερήνιος ἱππότα Νέστωρ:</p>
<p><a>γ211</a> ὦ φίλ᾽, ἐπεὶ δὴ ταῦτά μ᾽ ἀνέμνησας καὶ ἔειπες,</p>
<p><a>γ212</a> φασὶ μνηστῆρας σῆς μητέρος εἵνεκα πολλοὺς</p>
<p><a>γ213</a> ἐν μεγάροις ἀέκητι σέθεν κακὰ μηχανάασθαι:</p>
<p><a>γ214</a> εἰπέ μοι, ἠὲ ἑκὼν ὑποδάμνασαι, ἦ σέ γε λαοὶ</p>
<p><a>γ215</a> ἐχθαίρουσ᾽ ἀνὰ δῆμον,  ἐπισπόμενοι θεοῦ ὀμφῇ.</p>
<p><a>γ216</a> τίς δ᾽ οἶδ᾽ εἴ κέ ποτέ σφι βίας ἀποτίσεται ἐλθών,</p>
<p><a>γ217</a> ἢ ὅ γε μοῦνος ἐὼν ἢ καὶ σύμπαντες Ἀχαιοί;</p>
<p><a>γ218</a> εἰ γάρ σ᾽ ὣς ἐθέλοι φιλέειν γλαυκῶπις Ἀθήνη,</p>
<p><a>γ219</a> ὡς τότ᾽ Ὀδυσσῆος περικήδετο κυδαλίμοιο</p>
<p><a>γ220</a> δήμῳ ἔνι Τρώων,  ὅθι πάσχομεν ἄλγε᾽ Ἀχαιοί—</p>
<p><a>γ221</a> οὐ γάρ πω ἴδον ὧδε θεοὺς ἀναφανδὰ φιλεῦντας,</p>
<p><a>γ222</a> ὡς κείνῳ ἀναφανδὰ παρίστατο Παλλὰς Ἀθήνη—</p>
<p><a>γ223</a> εἴ σ᾽ οὕτως ἐθέλοι φιλέειν κήδοιτό τε θυμῷ,</p>
<p><a>γ224</a> τῶ κέν τις κείνων γε καὶ ἐκλελάθοιτο γάμοιο.</p>
<p><a>γ225</a> τὸν δ᾽ αὖ Τηλέμαχος πεπνυμένος ἀντίον ηὔδα:</p>
<p><a>γ226</a> ὦ γέρον, οὔ πω τοῦτο ἔπος τελέεσθαι ὀίω:</p>
<p><a>γ227</a> λίην γὰρ μέγα εἶπες: ἄγη μ᾽ ἔχει. οὐκ ἂν ἐμοί γε</p>
<p><a>γ228</a> ἐλπομένω τὰ γένοιτ᾽, οὐδ᾽ εἰ θεοὶ ὣς ἐθέλοιεν.</p>
<p><a>γ229</a> τὸν δ᾽ αὖτε προσέειπε θεά, γλαυκῶπις Ἀθήνη:</p>
<p><a>γ230</a> Τηλέμαχε,  ποῖόν σε ἔπος φύγεν ἕρκος ὀδόντων.</p>
<p><a>γ231</a> ῥεῖα θεός γ᾽ ἐθέλων καὶ τηλόθεν ἄνδρα σαώσαι.</p>
<p><a>γ232</a> βουλοίμην δ᾽ ἂν ἐγώ γε καὶ ἄλγεα πολλὰ μογήσας</p>
<p><a>γ233</a> οἴκαδέ τ᾽ ἐλθέμεναι καὶ νόστιμον ἦμαρ ἰδέσθαι,</p>
<p><a>γ234</a> ἢ ἐλθὼν ἀπολέσθαι ἐφέστιος, ὡς Ἀγαμέμνων</p>
<p><a>γ235</a> ὤλεθ᾽ ὑπ᾽ Αἰγίσθοιο δόλῳ καὶ ἧς ἀλόχοιο.</p>
<p><a>γ236</a> ἀλλ᾽ ἦ τοι θάνατον μὲν ὁμοίιον οὐδὲ θεοί περ</p>
<p><a>γ237</a> καὶ φίλῳ ἀνδρὶ δύνανται ἀλαλκέμεν, ὁππότε κεν δὴ</p>
<p><a>γ238</a> μοῖρ᾽ ὀλοὴ καθέλῃσι τανηλεγέος θανάτοιο.</p>
<p><a>γ239</a> τὴν δ᾽ αὖ Τηλέμαχος πεπνυμένος ἀντίον ηὔδα:</p>
<p><a>γ240</a> Μέντορ,  μηκέτι ταῦτα λεγώμεθα κηδόμενοί περ:</p>
<p><a>γ241</a> κείνῳ δ᾽ οὐκέτι νόστος ἐτήτυμος, ἀλλά οἱ ἤδη</p>
<p><a>γ242</a> φράσσαντ᾽ ἀθάνατοι θάνατον καὶ κῆρα μέλαιναν.</p>
<p><a>γ243</a> νῦν δ᾽ ἐθέλω ἔπος ἄλλο μεταλλῆσαι καὶ ἐρέσθαι</p>
<p><a>γ244</a> Νέστορ᾽, ἐπεὶ περὶ οἶδε δίκας ἠδὲ φρόνιν ἄλλων:</p>
<p><a>γ245</a> τρὶς γὰρ δή μίν φασιν ἀνάξασθαι γένε᾽ ἀνδρῶν:</p>
<p><a>γ246</a> ὥς τέ μοι ἀθάνατος ἰνδάλλεται εἰσοράασθαι.</p>
<p><a>γ247</a> ὦ Νέστορ Νηληϊάδη, σὺ δ᾽ ἀληθὲς ἐνίσπες:</p>
<p><a>γ248</a> πῶς ἔθαν᾽ Ἀτρεΐδης εὐρὺ κρείων Ἀγαμέμνων;</p>
<p><a>γ249</a> ποῦ Μενέλαος ἔην; τίνα δ᾽ αὐτῷ μήσατ᾽ ὄλεθρον</p>
<p><a>γ250</a> Αἴγισθος δολόμητις,  ἐπεὶ κτάνε πολλὸν ἀρείω;</p>
<p><a>γ251</a> ἦ οὐκ Ἄργεος ἦεν Ἀχαιικοῦ, ἀλλά πῃ ἄλλῃ</p>
<p><a>γ252</a> πλάζετ᾽ ἐπ᾽ ἀνθρώπους, ὁ δὲ θαρσήσας κατέπεφνε;</p>
<p><a>γ253</a> τὸν δ᾽ ἠμείβετ᾽ ἔπειτα Γερήνιος ἱππότα Νέστωρ:</p>
<p><a>γ254</a> τοιγὰρ ἐγώ τοι, τέκνον, ἀληθέα πάντ᾽ ἀγορεύσω.</p>
<p><a>γ255</a> ἦ τοι μὲν τάδε καὐτὸς ὀίεαι,  ὥς κεν ἐτύχθη,</p>
<p><a>γ256</a> εἰ ζωόν γ᾽ Αἴγισθον ἐνὶ μεγάροισιν ἔτετμεν</p>
<p><a>γ257</a> Ἀτρεΐδης Τροίηθεν ἰών, ξανθὸς Μενέλαος:</p>
<p><a>γ258</a> τῶ κέ οἱ οὐδὲ θανόντι χυτὴν ἐπὶ γαῖαν ἔχευαν,</p>
<p><a>γ259</a> ἀλλ᾽ ἄρα τόν γε κύνες τε καὶ οἰωνοὶ κατέδαψαν</p>
<p><a>γ260</a> κείμενον ἐν πεδίῳ ἑκὰς ἄστεος,  οὐδέ κέ τίς μιν</p>
<p><a>γ261</a> κλαῦσεν Ἀχαιιάδων: μάλα γὰρ μέγα μήσατο ἔργον.</p>
<p><a>γ262</a> ἡμεῖς μὲν γὰρ κεῖθι πολέας τελέοντες ἀέθλους</p>
<p><a>γ263</a> ἥμεθ᾽: ὁ δ᾽ εὔκηλος μυχῷ Ἄργεος ἱπποβότοιο</p>
<p><a>γ264</a> πόλλ᾽ Ἀγαμεμνονέην ἄλοχον θέλγεσκ᾽ ἐπέεσσιν.</p>
<p><a>γ265</a> ἡ δ᾽ ἦ τοι τὸ πρὶν μὲν ἀναίνετο ἔργον ἀεικὲς</p>
<p><a>γ266</a> δῖα Κλυταιμνήστρη: φρεσὶ γὰρ κέχρητ᾽ ἀγαθῇσι:</p>
<p><a>γ267</a> πὰρ δ᾽ ἄρ᾽ ἔην καὶ ἀοιδὸς ἀνήρ, ᾧ πόλλ᾽ ἐπέτελλεν</p>
<p><a>γ268</a> Ἀτρεΐδης Τροίηνδε κιὼν ἔρυσασθαι ἄκοιτιν.</p>
<p><a>γ269</a> ἀλλ᾽ ὅτε δή μιν μοῖρα θεῶν ἐπέδησε δαμῆναι,</p>
<p><a>γ270</a> δὴ τότε τὸν μὲν ἀοιδὸν ἄγων ἐς νῆσον ἐρήμην</p>
<p><a>γ271</a> κάλλιπεν οἰωνοῖσιν ἕλωρ καὶ κύρμα γενέσθαι,</p>
<p><a>γ272</a> τὴν δ᾽ ἐθέλων ἐθέλουσαν ἀνήγαγεν ὅνδε δόμονδε.</p>
<p><a>γ273</a> πολλὰ δὲ μηρί᾽ ἔκηε θεῶν ἱεροῖς ἐπὶ βωμοῖς,</p>
<p><a>γ274</a> πολλὰ δ᾽ ἀγάλματ᾽ ἀνῆψεν, ὑφάσματά τε χρυσόν τε,</p>
<p><a>γ275</a> ἐκτελέσας μέγα ἔργον,  ὃ οὔ ποτε ἔλπετο θυμῷ.</p>
<p><a>γ276</a> ἡμεῖς μὲν γὰρ ἅμα πλέομεν Τροίηθεν ἰόντες,</p>
<p><a>γ277</a> Ἀτρεΐδης καὶ ἐγώ, φίλα εἰδότες ἀλλήλοισιν:</p>
<p><a>γ278</a> ἀλλ᾽ ὅτε Σούνιον ἱρὸν ἀφικόμεθ᾽, ἄκρον Ἀθηνέων,</p>
<p><a>γ279</a> ἔνθα κυβερνήτην Μενελάου Φοῖβος Ἀπόλλων</p>
<p><a>γ280</a> οἷς ἀγανοῖς βελέεσσιν ἐποιχόμενος κατέπεφνε,</p>
<p><a>γ281</a> πηδάλιον μετὰ χερσὶ θεούσης νηὸς ἔχοντα,</p>
<p><a>γ282</a> Φρόντιν Ὀνητορίδην, ὃς ἐκαίνυτο φῦλ᾽ ἀνθρώπων</p>
<p><a>γ283</a> νῆα κυβερνῆσαι, ὁπότε σπέρχοιεν ἄελλαι.</p>
<p><a>γ284</a> ὣς ὁ μὲν ἔνθα κατέσχετ᾽, ἐπειγόμενός περ ὁδοῖο,</p>
<p><a>γ285</a> ὄφρ᾽ ἕταρον θάπτοι καὶ ἐπὶ κτέρεα κτερίσειεν.</p>
<p><a>γ286</a> ἀλλ᾽ ὅτε δὴ καὶ κεῖνος ἰὼν ἐπὶ οἴνοπα πόντον</p>
<p><a>γ287</a> ἐν νηυσὶ γλαφυρῇσι Μαλειάων ὄρος αἰπὺ</p>
<p><a>γ288</a> ἷξε θέων, τότε δὴ στυγερὴν ὁδὸν εὐρύοπα Ζεὺς</p>
<p><a>γ289</a> ἐφράσατο, λιγέων δ᾽ ἀνέμων ἐπ᾽ ἀυτμένα χεῦε,</p>
<p><a>γ290</a> κύματά τε τροφέοντο πελώρια,  ἶσα ὄρεσσιν.</p>
<p><a>γ291</a> ἔνθα διατμήξας τὰς μὲν Κρήτῃ ἐπέλασσεν,</p>
<p><a>γ292</a> ἧχι Κύδωνες ἔναιον Ἰαρδάνου ἀμφὶ ῥέεθρα.</p>
<p><a>γ293</a> ἔστι δέ τις λισσὴ αἰπεῖά τε εἰς ἅλα πέτρη</p>
<p><a>γ294</a> ἐσχατιῇ Γόρτυνος ἐν ἠεροειδέι πόντῳ:</p>
<p><a>γ295</a> ἔνθα Νότος μέγα κῦμα ποτὶ σκαιὸν ῥίον ὠθεῖ,</p>
<p><a>γ296</a> ἐς Φαιστόν, μικρὸς δὲ λίθος μέγα κῦμ᾽ ἀποέργει.</p>
<p><a>γ297</a> αἱ μὲν ἄρ᾽ ἔνθ᾽ ἦλθον, σπουδῇ δ᾽ ἤλυξαν ὄλεθρον</p>
<p><a>γ298</a> ἄνδρες, ἀτὰρ νῆάς γε ποτὶ σπιλάδεσσιν ἔαξαν</p>
<p><a>γ299</a> κύματ᾽: ἀτὰρ τὰς πέντε νέας κυανοπρῳρείους</p>
<p><a>γ300</a> Αἰγύπτῳ ἐπέλασσε φέρων ἄνεμός τε καὶ ὕδωρ.</p>
<p><a>γ301</a> ὣς ὁ μὲν ἔνθα πολὺν βίοτον καὶ χρυσὸν ἀγείρων</p>
<p><a>γ302</a> ἠλᾶτο ξὺν νηυσὶ κατ᾽ ἀλλοθρόους ἀνθρώπους:</p>
<p><a>γ303</a> τόφρα δὲ ταῦτ᾽ Αἴγισθος ἐμήσατο οἴκοθι λυγρά.</p>
<p><a>γ304</a> ἑπτάετες δ᾽ ἤνασσε πολυχρύσοιο Μυκήνης,</p>
<p><a>γ305</a> κτείνας Ἀτρεΐδην,  δέδμητο δὲ λαὸς ὑπ᾽ αὐτῷ.</p>
<p><a>γ306</a> τῷ δέ οἱ ὀγδοάτῳ κακὸν ἤλυθε δῖος Ὀρέστης</p>
<p><a>γ307</a> ἂψ ἀπ᾽ Ἀθηνάων, κατὰ δ᾽ ἔκτανε πατροφονῆα,</p>
<p><a>γ308</a> Αἴγισθον δολόμητιν, ὅ οἱ πατέρα κλυτὸν ἔκτα.</p>
<p><a>γ309</a> ἦ τοι ὁ τὸν κτείνας δαίνυ τάφον Ἀργείοισιν</p>
<p><a>γ310</a> μητρός τε στυγερῆς καὶ ἀνάλκιδος Αἰγίσθοιο:</p>
<p><a>γ311</a> αὐτῆμαρ δέ οἱ ἦλθε βοὴν ἀγαθὸς Μενέλαος</p>
<p><a>γ312</a> πολλὰ κτήματ᾽ ἄγων, ὅσα οἱ νέες ἄχθος ἄειραν.</p>
<p><a>γ313</a> καὶ σύ, φίλος, μὴ δηθὰ δόμων ἄπο τῆλ᾽ ἀλάλησο,</p>
<p><a>γ314</a> κτήματά τε προλιπὼν ἄνδρας τ᾽ ἐν σοῖσι δόμοισιν</p>
<p><a>γ315</a> οὕτω ὑπερφιάλους,  μή τοι κατὰ πάντα φάγωσιν</p>
<p><a>γ316</a> κτήματα δασσάμενοι, σὺ δὲ τηϋσίην ὁδὸν ἔλθῃς.</p>
<p><a>γ317</a> ἀλλ᾽ ἐς μὲν Μενέλαον ἐγὼ κέλομαι καὶ ἄνωγα</p>
<p><a>γ318</a> ἐλθεῖν: κεῖνος γὰρ νέον ἄλλοθεν εἰλήλουθεν,</p>
<p><a>γ319</a> ἐκ τῶν ἀνθρώπων, ὅθεν οὐκ ἔλποιτό γε θυμῷ</p>
<p><a>γ320</a> ἐλθέμεν,  ὅν τινα πρῶτον ἀποσφήλωσιν ἄελλαι</p>
<p><a>γ321</a> ἐς πέλαγος μέγα τοῖον, ὅθεν τέ περ οὐδ᾽ οἰωνοὶ</p>
<p><a>γ322</a> αὐτόετες οἰχνεῦσιν, ἐπεὶ μέγα τε δεινόν τε.</p>
<p><a>γ323</a> ἀλλ᾽ ἴθι νῦν σὺν νηί τε σῇ καὶ σοῖς ἑτάροισιν:</p>
<p><a>γ324</a> εἰ δ᾽ ἐθέλεις πεζός, πάρα τοι δίφρος τε καὶ ἵπποι,</p>
<p><a>γ325</a> πὰρ δὲ τοι υἷες ἐμοί,  οἵ τοι πομπῆες ἔσονται</p>
<p><a>γ326</a> ἐς Λακεδαίμονα δῖαν, ὅθι ξανθὸς Μενέλαος.</p>
<p><a>γ327</a> λίσσεσθαι δέ μιν αὐτός, ἵνα νημερτὲς ἐνίσπῃ:</p>
<p><a>γ328</a> ψεῦδος δ᾽ οὐκ ἐρέει: μάλα γὰρ πεπνυμένος ἐστίν.</p>
<p><a>γ329</a> ὣς ἔφατ᾽, ἠέλιος δ᾽ ἄρ᾽ ἔδυ καὶ ἐπὶ κνέφας ἦλθε.</p>
<p><a>γ330</a> τοῖσι δὲ καὶ μετέειπε θεά,  γλαυκῶπις Ἀθήνη:</p>
<p><a>γ331</a> ὦ γέρον, ἦ τοι ταῦτα κατὰ μοῖραν κατέλεξας:</p>
<p><a>γ332</a> ἀλλ᾽ ἄγε τάμνετε μὲν γλώσσας, κεράασθε δὲ οἶνον,</p>
<p><a>γ333</a> ὄφρα Ποσειδάωνι καὶ ἄλλοις ἀθανάτοισιν</p>
<p><a>γ334</a> σπείσαντες κοίτοιο μεδώμεθα: τοῖο γὰρ ὥρη.</p>
<p><a>γ335</a> ἤδη γὰρ φάος οἴχεθ᾽ ὑπὸ ζόφον,  οὐδὲ ἔοικεν:</p>
<p><a>γ336</a> δηθὰ θεῶν ἐν δαιτὶ θαασσέμεν, ἀλλὰ νέεσθαι.</p>
<p><a>γ337</a> ἦ ῥα Διὸς θυγάτηρ, οἱ δ᾽ ἔκλυον αὐδησάσης.</p>
<p><a>γ338</a> τοῖσι δὲ κήρυκες μὲν ὕδωρ ἐπὶ χεῖρας ἔχευαν,</p>
<p><a>γ339</a> κοῦροι δὲ κρητῆρας ἐπεστέψαντο ποτοῖο,</p>
<p><a>γ340</a> νώμησαν δ᾽ ἄρα πᾶσιν ἐπαρξάμενοι δεπάεσσι:</p>
<p><a>γ341</a> γλώσσας δ᾽ ἐν πυρὶ βάλλον, ἀνιστάμενοι δ᾽ ἐπέλειβον.</p>
<p><a>γ342</a> αὐτὰρ ἐπεὶ σπεῖσάν τ᾽ ἔπιον θ᾽, ὅσον ἤθελε θυμός,</p>
<p><a>γ343</a> δὴ τότ᾽ Ἀθηναίη καὶ Τηλέμαχος θεοειδὴς</p>
<p><a>γ344</a> ἄμφω ἱέσθην κοίλην ἐπὶ νῆα νέεσθαι.</p>
<p><a>γ345</a> Νέστωρ δ᾽ αὖ κατέρυκε καθαπτόμενος ἐπέεσσιν:</p>
<p><a>γ346</a> Ζεὺς τό γ᾽ ἀλεξήσειε καὶ ἀθάνατοι θεοὶ ἄλλοι,</p>
<p><a>γ347</a> ὡς ὑμεῖς παρ᾽ ἐμεῖο θοὴν ἐπὶ νῆα κίοιτε</p>
<p><a>γ348</a> ὥς τέ τευ ἦ παρὰ πάμπαν ἀνείμονος ἠδὲ πενιχροῦ,</p>
<p><a>γ349</a> ᾧ οὔ τι χλαῖναι καὶ ῥήγεα πόλλ᾽ ἐνὶ οἴκῳ,</p>
<p><a>γ350</a> οὔτ᾽ αὐτῷ μαλακῶς οὔτε ξείνοισιν ἐνεύδειν.</p>
<p><a>γ351</a> αὐτὰρ ἐμοὶ πάρα μὲν χλαῖναι καὶ ῥήγεα καλά.</p>
<p><a>γ352</a> οὔ θην δὴ τοῦδ᾽ ἀνδρὸς Ὀδυσσῆος φίλος υἱὸς</p>
<p><a>γ353</a> νηὸς ἐπ᾽ ἰκριόφιν καταλέξεται, ὄφρ᾽ ἂν ἐγώ γε</p>
<p><a>γ354</a> ζώω, ἔπειτα δὲ παῖδες ἐνὶ μεγάροισι λίπωνται,</p>
<p><a>γ355</a> ξείνους ξεινίζειν,  ὅς τίς κ᾽ ἐμὰ δώμαθ᾽ ἵκηται.</p>
<p><a>γ356</a> τὸν δ᾽ αὖτε προσέειπε θεά, γλαυκῶπις Ἀθήνη:</p>
<p><a>γ357</a> εὖ δὴ ταῦτά γ᾽ ἔφησθα, γέρον φίλε: σοὶ δὲ ἔοικεν</p>
<p><a>γ358</a> Τηλέμαχον πείθεσθαι, ἐπεὶ πολὺ κάλλιον οὕτως.</p>
<p><a>γ359</a> ἀλλ᾽ οὗτος μὲν νῦν σοὶ ἅμ᾽ ἕψεται, ὄφρα κεν εὕδῃ</p>
<p><a>γ360</a> σοῖσιν ἐνὶ μεγάροισιν: ἐγὼ δ᾽ ἐπὶ νῆα μέλαιναν</p>
<p><a>γ361</a> εἶμ᾽, ἵνα θαρσύνω θ᾽ ἑτάρους εἴπω τε ἕκαστα.</p>
<p><a>γ362</a> οἶος γὰρ μετὰ τοῖσι γεραίτερος εὔχομαι εἶναι:</p>
<p><a>γ363</a> οἱ δ᾽ ἄλλοι φιλότητι νεώτεροι ἄνδρες ἕπονται,</p>
<p><a>γ364</a> πάντες ὁμηλικίη μεγαθύμου Τηλεμάχοιο.</p>
<p><a>γ365</a> ἔνθα κε λεξαίμην κοίλῃ παρὰ νηὶ μελαίνῃ</p>
<p><a>γ366</a> νῦν: ἀτὰρ ἠῶθεν μετὰ Καύκωνας μεγαθύμους</p>
<p><a>γ367</a> εἶμ᾽ ἔνθα χρεῖός μοι ὀφέλλεται, οὔ τι νέον γε</p>
<p><a>γ368</a> οὐδ᾽ ὀλίγον. σὺ δὲ τοῦτον, ἐπεὶ τεὸν ἵκετο δῶμα,</p>
<p><a>γ369</a> πέμψον σὺν δίφρῳ τε καὶ υἱέι: δὸς δέ οἱ ἵππους,</p>
<p><a>γ370</a> οἵ τοι ἐλαφρότατοι θείειν καὶ κάρτος ἄριστοι.</p>
<p><a>γ371</a> ὣς ἄρα φωνήσασ᾽ ἀπέβη γλαυκῶπις Ἀθήνη</p>
<p><a>γ372</a> φήνῃ εἰδομένη: θάμβος δ᾽ ἕλε πάντας ἰδόντας.</p>
<p><a>γ373</a> θαύμαζεν δ᾽ ὁ γεραιός, ὅπως ἴδεν ὀφθαλμοῖς:</p>
<p><a>γ374</a> Τηλεμάχου δ᾽ ἕλε χεῖρα, ἔπος τ᾽ ἔφατ᾽ ἔκ τ᾽ ὀνόμαζεν:</p>
<p><a>γ375</a> ὦ φίλος, οὔ σε ἔολπα κακὸν καὶ ἄναλκιν ἔσεσθαι,</p>
<p><a>γ376</a> εἰ δή τοι νέῳ ὧδε θεοὶ πομπῆες ἕπονται.</p>
<p><a>γ377</a> οὐ μὲν γάρ τις ὅδ᾽ ἄλλος Ὀλύμπια δώματ᾽ ἐχόντων,</p>
<p><a>γ378</a> ἀλλὰ Διὸς θυγάτηρ, κυδίστη Τριτογένεια,</p>
<p><a>γ379</a> ἥ τοι καὶ πατέρ᾽ ἐσθλὸν ἐν Ἀργείοισιν ἐτίμα.</p>
<p><a>γ380</a> ἀλλὰ ἄνασσ᾽ ἵληθι,  δίδωθι δέ μοι κλέος ἐσθλόν,</p>
<p><a>γ381</a> αὐτῷ καὶ παίδεσσι καὶ αἰδοίῃ παρακοίτι:</p>
<p><a>γ382</a> σοὶ δ᾽ αὖ ἐγὼ ῥέξω βοῦν ἦνιν εὐρυμέτωπον</p>
<p><a>γ383</a> ἀδμήτην, ἣν οὔ πω ὕπὸ ζυγὸν ἤγαγεν ἀνήρ:</p>
<p><a>γ384</a> τήν τοι ἐγὼ ῥέξω χρυσὸν κέρασιν περιχεύας.</p>
<p><a>γ385</a> ὣς ἔφατ᾽ εὐχόμενος, τοῦ δ᾽ ἔκλυε Παλλὰς Ἀθήνη.</p>
<p><a>γ386</a> τοῖσιν δ᾽ ἡγεμόνευε Γερήνιος ἱππότα Νέστωρ,</p>
<p><a>γ387</a> υἱάσι καὶ γαμβροῖσιν, ἑὰ πρὸς δώματα καλά.</p>
<p><a>γ388</a> ἀλλ᾽ ὅτε δώμαθ᾽ ἵκοντο ἀγακλυτὰ τοῖο ἄνακτος,</p>
<p><a>γ389</a> ἑξείης ἕζοντο κατὰ κλισμούς τε θρόνους τε:</p>
<p><a>γ390</a> τοῖς δ᾽ ὁ γέρων ἐλθοῦσιν ἀνὰ κρητῆρα κέρασσεν</p>
<p><a>γ391</a> οἴνου ἡδυπότοιο, τὸν ἑνδεκάτῳ ἐνιαυτῷ</p>
<p><a>γ392</a> ὤιξεν ταμίη καὶ ἀπὸ κρήδεμνον ἔλυσε:</p>
<p><a>γ393</a> τοῦ ὁ γέρων κρητῆρα κεράσσατο, πολλὰ δ᾽ Ἀθήνῃ</p>
<p><a>γ394</a> εὔχετ᾽ ἀποσπένδων, κούρῃ Διὸς αἰγιόχοιο.</p>
<p><a>γ395</a> αὐτὰρ ἐπεὶ σπεῖσάν τ᾽ ἔπιον θ᾽, ὅσον ἤθελε θυμός,</p>
<p><a>γ396</a> οἱ μὲν κακκείοντες ἔβαν οἶκόνδε ἕκαστος,</p>
<p><a>γ397</a> τὸν δ᾽ αὐτοῦ κοίμησε Γερήνιος ἱππότα Νέστωρ,</p>
<p><a>γ398</a> Τηλέμαχον, φίλον υἱὸν Ὀδυσσῆος θείοιο,</p>
<p><a>γ399</a> τρητοῖς ἐν λεχέεσσιν ὑπ᾽ αἰθούσῃ ἐριδούπῳ,</p>
<p><a>γ400</a> πὰρ᾽ δ᾽ ἄρ᾽ ἐυμμελίην Πεισίστρατον, ὄρχαμον ἀνδρῶν,</p>
<p><a>γ401</a> ὅς οἱ ἔτ᾽ ἠίθεος παίδων ἦν ἐν μεγάροισιν:</p>
<p><a>γ402</a> αὐτὸς δ᾽ αὖτε καθεῦδε μυχῷ δόμου ὑψηλοῖο,</p>
<p><a>γ403</a> τῷ δ᾽ ἄλοχος δέσποινα λέχος πόρσυνε καὶ εὐνήν.</p>
<p><a>γ404</a> ἦμος δ᾽ ἠριγένεια φάνη ῥοδοδάκτυλος Ἠώς,</p>
<p><a>γ405</a> ὤρνυτ᾽ ἄρ᾽ ἐξ εὐνῆφι Γερήνιος ἱππότα Νέστωρ,</p>
<p><a>γ406</a> ἐκ δ᾽ ἐλθὼν κατ᾽ ἄρ᾽ ἕζετ᾽ ἐπὶ ξεστοῖσι λίθοισιν,</p>
<p><a>γ407</a> οἵ οἱ ἔσαν προπάροιθε θυράων ὑψηλάων,</p>
<p><a>γ408</a> λευκοί, ἀποστίλβοντες ἀλείφατος: οἷς ἔπι μὲν πρὶν</p>
<p><a>γ409</a> Νηλεὺς ἵζεσκεν, θεόφιν μήστωρ ἀτάλαντος:</p>
<p><a>γ410</a> ἀλλ᾽ ὁ μὲν ἤδη κηρὶ δαμεὶς Ἄϊδόσδε βεβήκει,</p>
<p><a>γ411</a> Νέστωρ αὖ τότ᾽ ἐφῖζε Γερήνιος, οὖρος Ἀχαιῶν,</p>
<p><a>γ412</a> σκῆπτρον ἔχων. περὶ δ᾽ υἷες ἀολλέες ἠγερέθοντο</p>
<p><a>γ413</a> ἐκ θαλάμων ἐλθόντες, Ἐχέφρων τε Στρατίος τε</p>
<p><a>γ414</a> Περσεύς τ᾽ Ἄρητός τε καὶ ἀντίθεος Θρασυμήδης.</p>
<p><a>γ415</a> τοῖσι δ᾽ ἔπειθ᾽ ἕκτος Πεισίστρατος ἤλυθεν ἥρως,</p>
<p><a>γ416</a> πὰρ δ᾽ ἄρα Τηλέμαχον θεοείκελον εἷσαν ἄγοντες.</p>
<p><a>γ417</a> τοῖσι δὲ μύθων ἦρχε Γερήνιος ἱππότα Νέστωρ:</p>
<p><a>γ418</a> καρπαλίμως μοι, τέκνα φίλα, κρηήνατ᾽ ἐέλδωρ,</p>
<p><a>γ419</a> ὄφρ᾽ ἦ τοι πρώτιστα θεῶν ἱλάσσομ᾽ Ἀθήνην,</p>
<p><a>γ420</a> ἥ μοι ἐναργὴς ἦλθε θεοῦ ἐς δαῖτα θάλειαν.</p>
<p><a>γ421</a> ἀλλ᾽ ἄγ᾽ ὁ μὲν πεδίονδ᾽ ἐπὶ βοῦν, ἴτω, ὄφρα τάχιστα</p>
<p><a>γ422</a> ἔλθῃσιν, ἐλάσῃ δὲ βοῶν ἐπιβουκόλος ἀνήρ:</p>
<p><a>γ423</a> εἷς δ᾽ ἐπὶ Τηλεμάχου μεγαθύμου νῆα μέλαιναν</p>
<p><a>γ424</a> πάντας ἰὼν ἑτάρους ἀγέτω, λιπέτω δὲ δύ᾽ οἴους:</p>
<p><a>γ425</a> εἷς δ᾽ αὖ χρυσοχόον Λαέρκεα δεῦρο κελέσθω</p>
<p><a>γ426</a> ἐλθεῖν, ὄφρα βοὸς χρυσὸν κέρασιν περιχεύῃ.</p>
<p><a>γ427</a> οἱ δ᾽ ἄλλοι μένετ᾽ αὐτοῦ ἀολλέες, εἴπατε δ᾽ εἴσω</p>
<p><a>γ428</a> δμῳῇσιν κατὰ δώματ᾽ ἀγακλυτὰ δαῖτα πένεσθαι,</p>
<p><a>γ429</a> ἕδρας τε ξύλα τ᾽ ἀμφὶ καὶ ἀγλαὸν οἰσέμεν ὕδωρ.</p>
<p><a>γ430</a> ὣς ἔφαθ᾽,  οἱ δ᾽ ἄρα πάντες ἐποίπνυον. ἦλθε μὲν ἂρ βοῦς</p>
<p><a>γ431</a> ἐκ πεδίου, ἦλθον δὲ θοῆς παρὰ νηὸς ἐίσης</p>
<p><a>γ432</a> Τηλεμάχου ἕταροι μεγαλήτορος, ἦλθε δὲ χαλκεὺς</p>
<p><a>γ433</a> ὅπλ᾽ ἐν χερσὶν ἔχων χαλκήια, πείρατα τέχνης,</p>
<p><a>γ434</a> ἄκμονά τε σφῦραν τ᾽ ἐυποίητόν τε πυράγρην,</p>
<p><a>γ435</a> οἷσίν τε χρυσὸν εἰργάξετο: ἦλθε δ᾽ Ἀθήνη</p>
<p><a>γ436</a> ἱρῶν ἀντιόωσα. γέρων δ᾽ ἱππηλάτα Νέστωρ</p>
<p><a>γ437</a> χρυσὸν ἔδωχ᾽: ὁ δ᾽ ἔπειτα βοὸς κέρασιν περίχευεν</p>
<p><a>γ438</a> ἀσκήσας, ἵν᾽ ἄγαλμα θεὰ κεχάροιτο ἰδοῦσα.</p>
<p><a>γ439</a> βοῦν δ᾽ ἀγέτην κεράων Στρατίος καὶ δῖος Ἐχέφρων.</p>
<p><a>γ440</a> χέρνιβα δέ σφ᾽ Ἄρητος ἐν ἀνθεμόεντι λέβητι</p>
<p><a>γ441</a> ἤλυθεν ἐκ θαλάμοιο φέρων, ἑτέρῃ δ᾽ ἔχεν οὐλὰς</p>
<p><a>γ442</a> ἐν κανέῳ πέλεκυν δὲ μενεπτόλεμος Θρασυμήδης</p>
<p><a>γ443</a> ὀξὺν ἔχων ἐν χειρὶ παρίστατο βοῦν ἐπικόψων.</p>
<p><a>γ444</a> Περσεὺς δ᾽ ἀμνίον εἶχε: γέρων δ᾽ ἱππηλάτα Νέστωρ</p>
<p><a>γ445</a> χέρνιβά τ᾽ οὐλοχύτας τε κατήρχετο, πολλὰ δ᾽ Ἀθήνῃ</p>
<p><a>γ446</a> εὔχετ᾽ ἀπαρχόμενος,  κεφαλῆς τρίχας ἐν πυρὶ βάλλων.</p>
<p><a>γ447</a> αὐτὰρ ἐπεί ῥ᾽ εὔξαντο καὶ οὐλοχύτας προβάλοντο,</p>
<p><a>γ448</a> αὐτίκα Νέστορος υἱὸς ὑπέρθυμος Θρασυμήδης</p>
<p><a>γ449</a> ἤλασεν ἄγχι στάς: πέλεκυς δ᾽ ἀπέκοψε τένοντας</p>
<p><a>γ450</a> αὐχενίους,  λῦσεν δὲ βοὸς μένος. αἱ δ᾽ ὀλόλυξαν</p>
<p><a>γ451</a> θυγατέρες τε νυοί τε καὶ αἰδοίη παράκοιτις</p>
<p><a>γ452</a> Νέστορος, Εὐρυδίκη, πρέσβα Κλυμένοιο θυγατρῶν.</p>
<p><a>γ453</a> οἱ μὲν ἔπειτ᾽ ἀνελόντες ἀπὸ χθονὸς εὐρυοδείης</p>
<p><a>γ454</a> ἔσχον: ἀτὰρ σφάξεν Πεισίστρατος, ὄρχαμος ἀνδρῶν.</p>
<p><a>γ455</a> τῆς δ᾽ ἐπεὶ ἐκ μέλαν αἷμα ῥύη,  λίπε δ᾽ ὀστέα θυμός,</p>
<p><a>γ456</a> αἶψ᾽ ἄρα μιν διέχευαν, ἄφαρ δ᾽ ἐκ μηρία τάμνον</p>
<p><a>γ457</a> πάντα κατὰ μοῖραν, κατά τε κνίσῃ ἐκάλυψαν</p>
<p><a>γ458</a> δίπτυχα ποιήσαντες, ἐπ᾽ αὐτῶν δ᾽ ὠμοθέτησαν.</p>
<p><a>γ459</a> καῖε δ᾽ ἐπὶ σχίζῃς ὁ γέρων, ἐπὶ δ᾽ αἴθοπα οἶνον</p>
<p><a>γ460</a> λεῖβε: νέοι δὲ παρ᾽ αὐτὸν ἔχον πεμπώβολα χερσίν.</p>
<p><a>γ461</a> αὐτὰρ ἐπεὶ κατὰ μῆρ᾽ ἐκάη καὶ σπλάγχνα πάσαντο,</p>
<p><a>γ462</a> μίστυλλόν τ᾽ ἄρα τἆλλα καὶ ἀμφ᾽ ὀβελοῖσιν ἔπειραν,</p>
<p><a>γ463</a> ὤπτων δ᾽ ἀκροπόρους ὀβελοὺς ἐν χερσὶν ἔχοντες.</p>
<p><a>γ464</a> τόφρα δὲ Τηλέμαχον λοῦσεν καλὴ Πολυκάστη,</p>
<p><a>γ465</a> Νέστορος ὁπλοτάτη θυγάτηρ Νηληϊάδαο.</p>
<p><a>γ466</a> αὐτὰρ ἐπεὶ λοῦσέν τε καὶ ἔχρισεν λίπ᾽ ἐλαίῳ,</p>
<p><a>γ467</a> ἀμφὶ δέ μιν φᾶρος καλὸν βάλεν ἠδὲ χιτῶνα,</p>
<p><a>γ468</a> ἔκ ῥ᾽ ἀσαμίνθου βῆ δέμας ἀθανάτοισιν ὁμοῖος:</p>
<p><a>γ469</a> πὰρ δ᾽ ὅ γε Νέστορ᾽ ἰὼν κατ᾽ ἄρ᾽ ἕζετο, ποιμένα λαῶν.</p>
<p><a>γ470</a> οἱ δ᾽ ἐπεὶ ὤπτησαν κρέ᾽ ὑπέρτερα καὶ ἐρύσαντο,</p>
<p><a>γ471</a> δαίνυνθ᾽ ἑζόμενοι: ἐπὶ δ᾽ ἀνέρες ἐσθλοὶ ὄροντο</p>
<p><a>γ472</a> οἶνον οἰνοχοεῦντες ἐνὶ χρυσέοις δεπάεσσιν.</p>
<p><a>γ473</a> αὐτὰρ ἐπεὶ πόσιος καὶ ἐδητύος ἐξ ἔρον ἕντο,</p>
<p><a>γ474</a> τοῖσι δὲ μύθων ἦρχε Γερήνιος ἱππότα Νέστωρ:</p>
<p><a>γ475</a> παῖδες ἐμοί,  ἄγε Τηλεμάχῳ καλλίτριχας ἵππους</p>
<p><a>γ476</a> ζεύξαθ᾽ ὑφ᾽ ἅρματ᾽ ἄγοντες, ἵνα πρήσσῃσιν ὁδοῖο.</p>
<p><a>γ477</a> ὣς ἔφαθ᾽, οἱ δ᾽ ἄρα τοῦ μάλα μὲν κλύον ἠδ᾽ ἐπίθοντο,</p>
<p><a>γ478</a> καρπαλίμως δ᾽ ἔζευξαν ὑφ᾽ ἅρμασιν ὠκέας ἵππους.</p>
<p><a>γ479</a> ἐν δὲ γυνὴ ταμίη σῖτον καὶ οἶνον ἔθηκεν</p>
<p><a>γ480</a> ὄψα τε,  οἷα ἔδουσι διοτρεφέες βασιλῆες.</p>
<p><a>γ481</a> ἂν δ᾽ ἄρα Τηλέμαχος περικαλλέα βήσετο δίφρον:</p>
<p><a>γ482</a> πὰρ δ᾽ ἄρα Νεστορίδης Πεισίστρατος, ὄρχαμος ἀνδρῶν,</p>
<p><a>γ483</a> ἐς δίφρον τ᾽ ἀνέβαινε καὶ ἡνία λάζετο χερσί,</p>
<p><a>γ484</a> μάστιξεν δ᾽ ἐλάαν, τὼ δ᾽ οὐκ ἀέκοντε πετέσθην</p>
<p><a>γ485</a> ἐς πεδίον,  λιπέτην δὲ Πύλου αἰπὺ πτολίεθρον.</p>
<p><a>γ486</a> οἱ δὲ πανημέριοι σεῖον ζυγὸν ἀμφὶς ἔχοντες.</p>
<p><a>γ487</a> δύσετό τ᾽ ἠέλιος σκιόωντό τε πᾶσαι ἀγυιαί,</p>
<p><a>γ488</a> ἐς Φηρὰς δ᾽ ἵκοντο Διοκλῆος ποτὶ δῶμα,</p>
<p><a>γ489</a> υἱέος Ὀρτιλόχοιο, τὸν Ἀλφειὸς τέκε παῖδα.</p>
<p><a>γ490</a> ἔνθα δὲ νύκτ᾽ ἄεσαν,  ὁ δὲ τοῖς πὰρ ξείνια θῆκεν.</p>
<p><a>γ491</a> ἦμος δ᾽ ἠριγένεια φάνη ῥοδοδάκτυλος Ἠώς,</p>
<p><a>γ492</a> ἵππους τε ζεύγνυντ᾽ ἀνά θ᾽ ἅρματα ποικίλ᾽ ἔβαινον:</p>
<p><a>γ493</a> ἐκ δ᾽ ἔλασαν προθύροιο καὶ αἰθούσης ἐριδούπου:</p>
<p><a>γ494</a> μάστιξεν δ᾽ ἐλάαν, τὼ δ᾽ οὐκ ἀέκοντε πετέσθην.</p>
<p><a>γ495</a> ἷξον δ᾽ ἐς πεδίον πυρηφόρον,  ἔνθα δ᾽ ἔπειτα</p>
<p><a>γ496</a> ἦνον ὁδόν: τοῖον γὰρ ὑπέκφερον ὠκέες ἵπποι.</p>
<p><a>γ497</a> δύσετό τ᾽ ἠέλιος σκιόωντό τε πᾶσαι ἀγυιαί.</p>
<h4 class="C2">Book 4</h4><p><a>δ1</a> οἱ δ᾽ ἷξον κοίλην Λακεδαίμονα κητώεσσαν,</p>
<p><a>δ2</a> πρὸς δ᾽ ἄρα δώματ᾽ ἔλων Μενελάου κυδαλίμοιο.</p>
<p><a>δ3</a> τὸν δ᾽ εὗρον δαινύντα γάμον πολλοῖσιν ἔτῃσιν</p>
<p><a>δ4</a> υἱέος ἠδὲ θυγατρὸς ἀμύμονος ᾧ ἐνὶ οἴκῳ.</p>
<p><a>δ5</a> τὴν μὲν Ἀχιλλῆος ῥηξήνορος υἱέι πέμπεν:</p>
<p><a>δ6</a> ἐν Τροίῃ γὰρ πρῶτον ὑπέσχετο καὶ κατένευσε</p>
<p><a>δ7</a> δωσέμεναι, τοῖσιν δὲ θεοὶ γάμον ἐξετέλειον.</p>
<p><a>δ8</a> τὴν ἄρ᾽ ὅ γ᾽ ἔνθ᾽ ἵπποισι καὶ ἅρμασι πέμπε νέεσθαι</p>
<p><a>δ9</a> Μυρμιδόνων προτὶ ἄστυ περικλυτόν, οἷσιν ἄνασσεν.</p>
<p><a>δ10</a> υἱέι δὲ Σπάρτηθεν Ἀλέκτορος ἤγετο κούρην,</p>
<p><a>δ11</a> ὅς οἱ τηλύγετος γένετο κρατερὸς Μεγαπένθης</p>
<p><a>δ12</a> ἐκ δούλης: Ἑλένῃ δὲ θεοὶ γόνον οὐκέτ᾽ ἔφαινον,</p>
<p><a>δ13</a> ἐπεὶ δὴ τὸ πρῶτον ἐγείνατο παῖδ᾽ ἐρατεινήν,</p>
<p><a>δ14</a> Ἑρμιόνην, ἣ εἶδος ἔχε χρυσέης Ἀφροδίτης.</p>
<p><a>δ15</a> ὣς οἱ μὲν δαίνυντο καθ᾽ ὑψερεφὲς μέγα δῶμα</p>
<p><a>δ16</a> γείτονες ἠδὲ ἔται Μενελάου κυδαλίμοιο,</p>
<p><a>δ17</a> τερπόμενοι: μετὰ δέ σφιν ἐμέλπετο θεῖος ἀοιδὸς</p>
<p><a>δ18</a> φορμίζων, δοιὼ δὲ κυβιστητῆρε κατ᾽ αὐτούς,</p>
<p><a>δ19</a> μολπῆς ἐξάρχοντος, ἐδίνευον κατὰ μέσσους.</p>
<p><a>δ20</a> τὼ δ᾽ αὖτ᾽ ἐν προθύροισι δόμων αὐτώ τε καὶ ἵππω,</p>
<p><a>δ21</a> Τηλέμαχός θ᾽ ἥρως καὶ Νέστορος ἀγλαὸς υἱός,</p>
<p><a>δ22</a> στῆσαν: ὁ δὲ προμολὼν ἴδετο κρείων Ἐτεωνεύς,</p>
<p><a>δ23</a> ὀτρηρὸς θεράπων Μενελάου κυδαλίμοιο,</p>
<p><a>δ24</a> βῆ δ᾽ ἴμεν ἀγγελέων διὰ δώματα ποιμένι λαῶν,</p>
<p><a>δ25</a> ἀγχοῦ δ᾽ ἱστάμενος ἔπεα πτερόεντα προσηύδα:</p>
<p><a>δ26</a> ξείνω δή τινε τώδε, διοτρεφὲς ὦ Μενέλαε,</p>
<p><a>δ27</a> ἄνδρε δύω, γενεῇ δὲ Διὸς μεγάλοιο ἔικτον.</p>
<p><a>δ28</a> ἀλλ᾽ εἴπ᾽, ἤ σφωιν καταλύσομεν ὠκέας ἵππους,</p>
<p><a>δ29</a> ἦ ἄλλον πέμπωμεν ἱκανέμεν, ὅς κε φιλήσῃ.</p>
<p><a>δ30</a> τὸν δὲ μέγ᾽ ὀχθήσας προσέφη ξανθὸς Μενέλαος:</p>
<p><a>δ31</a> οὐ μὲν νήπιος ἦσθα, Βοηθοΐδη Ἐτεωνεῦ,</p>
<p><a>δ32</a> τὸ πρίν: ἀτὰρ μὲν νῦν γε πάϊς ὣς νήπια βάζεις.</p>
<p><a>δ33</a> ἦ μὲν δὴ νῶι ξεινήια πολλὰ φαγόντε</p>
<p><a>δ34</a> ἄλλων ἀνθρώπων δεῦρ᾽ ἱκόμεθ᾽, αἴ κέ ποθι Ζεὺς</p>
<p><a>δ35</a> ἐξοπίσω περ παύσῃ ὀιζύος.  ἀλλὰ λύ᾽ ἵππους</p>
<p><a>δ36</a> ξείνων, ἐς δ᾽ αὐτοὺς προτέρω ἄγε θοινηθῆναι.</p>
<p><a>δ37</a> ὣς φάθ᾽, ὁ δὲ μεγάροιο διέσσυτο, κέκλετο δ᾽ ἄλλους</p>
<p><a>δ38</a> ὀτρηροὺς θεράποντας ἅμα σπέσθαι ἑοῖ αὐτῷ.</p>
<p><a>δ39</a> οἱ δ᾽ ἵππους μὲν λῦσαν ὑπὸ ζυγοῦ ἱδρώοντας,</p>
<p><a>δ40</a> καὶ τοὺς μὲν κατέδησαν ἐφ᾽ ἱππείῃσι κάπῃσι,</p>
<p><a>δ41</a> πὰρ δ᾽ ἔβαλον ζειάς, ἀνὰ δὲ κρῖ λευκὸν ἔμιξαν,</p>
<p><a>δ42</a> ἅρματα δ᾽ ἔκλιναν πρὸς ἐνώπια παμφανόωντα,</p>
<p><a>δ43</a> αὐτοὺς δ᾽ εἰσῆγον θεῖον δόμον. οἱ δὲ ἰδόντες</p>
<p><a>δ44</a> θαύμαζον κατὰ δῶμα διοτρεφέος βασιλῆος:</p>
<p><a>δ45</a> ὥς τε γὰρ ἠελίου αἴγλη πέλεν ἠὲ σελήνης</p>
<p><a>δ46</a> δῶμα καθ᾽ ὑψερεφὲς Μενελάου κυδαλίμοιο.</p>
<p><a>δ47</a> αὐτὰρ ἐπεὶ τάρπησαν ὁρώμενοι ὀφθαλμοῖσιν,</p>
<p><a>δ48</a> ἔς ῥ᾽ ἀσαμίνθους βάντες ἐυξέστας λούσαντο.</p>
<p><a>δ49</a> τοὺς δ᾽ ἐπεὶ οὖν δμῳαὶ λοῦσαν καὶ χρῖσαν ἐλαίῳ,</p>
<p><a>δ50</a> ἀμφὶ δ᾽ ἄρα χλαίνας οὔλας βάλον ἠδὲ χιτῶνας,</p>
<p><a>δ51</a> ἔς ῥα θρόνους ἕζοντο παρ᾽ Ἀτρεΐδην Μενέλαον.</p>
<p><a>δ52</a> χέρνιβα δ᾽ ἀμφίπολος προχόῳ ἐπέχευε φέρουσα</p>
<p><a>δ53</a> καλῇ χρυσείῃ ὑπὲρ ἀργυρέοιο λέβητος,</p>
<p><a>δ54</a> νίψασθαι: παρὰ δὲ ξεστὴν ἐτάνυσσε τράπεζαν.</p>
<p><a>δ55</a> σῖτον δ᾽ αἰδοίη ταμίη παρέθηκε φέρουσα,</p>
<p><a>δ56</a> εἴδατα πόλλ᾽ ἐπιθεῖσα, χαριζομένη παρεόντων.</p>
<p><a>δ57</a> δαιτρὸς δὲ κρειῶν πίνακας παρέθηκεν ἀείρας</p>
<p><a>δ58</a> παντοίων, παρὰ δέ σφι τίθει χρύσεια κύπελλα.</p>
<p><a>δ59</a> τὼ καὶ δεικνύμενος προσέφη ξανθὸς Μενέλαος:</p>
<p><a>δ60</a> σίτου θ᾽ ἅπτεσθον καὶ χαίρετον.  αὐτὰρ ἔπειτα</p>
<p><a>δ61</a> δείπνου πασσαμένω εἰρησόμεθ᾽, οἵ τινές ἐστον</p>
<p><a>δ62</a> ἀνδρῶν: οὐ γὰρ σφῷν γε γένος ἀπόλωλε τοκήων,</p>
<p><a>δ63</a> ἀλλ᾽ ἀνδρῶν γένος ἐστὲ διοτρεφέων βασιλήων</p>
<p><a>δ64</a> σκηπτούχων, ἐπεὶ οὔ κε κακοὶ τοιούσδε τέκοιεν.</p>
<p><a>δ65</a> ὣς φάτο,  καί σφιν νῶτα βοὸς παρὰ πίονα θῆκεν</p>
<p><a>δ66</a> ὄπτ᾽ ἐν χερσὶν ἑλών, τά ῥά οἱ γέρα πάρθεσαν αὐτῷ.</p>
<p><a>δ67</a> οἱ δ᾽ ἐπ᾽ ὀνείαθ᾽ ἑτοῖμα προκείμενα χεῖρας ἴαλλον.</p>
<p><a>δ68</a> αὐτὰρ ἐπεὶ πόσιος καὶ ἐδητύος ἐξ ἔρον ἕντο,</p>
<p><a>δ69</a> δὴ τότε Τηλέμαχος προσεφώνεε Νέστορος υἱόν,</p>
<p><a>δ70</a> ἄγχι σχὼν κεφαλήν,  ἵνα μὴ πευθοίαθ᾽ οἱ ἄλλοι:</p>
<p><a>δ71</a> φράζεο, Νεστορίδη, τῷ ἐμῷ κεχαρισμένε θυμῷ,</p>
<p><a>δ72</a> χαλκοῦ τε στεροπὴν κὰδ δώματα ἠχήεντα</p>
<p><a>δ73</a> χρυσοῦ τ᾽ ἠλέκτρου τε καὶ ἀργύρου ἠδ᾽ ἐλέφαντος.</p>
<p><a>δ74</a> Ζηνός που τοιήδε γ᾽ Ὀλυμπίου ἔνδοθεν αὐλή,</p>
<p><a>δ75</a> ὅσσα τάδ᾽ ἄσπετα πολλά: σέβας μ᾽ ἔχει εἰσορόωντα.</p>
<p><a>δ76</a> τοῦ δ᾽ ἀγορεύοντος ξύνετο ξανθὸς Μενέλαος,</p>
<p><a>δ77</a> καί σφεας φωνήσας ἔπεα πτερόεντα προσηύδα:</p>
<p><a>δ78</a> τέκνα φίλ᾽, ἦ τοι Ζηνὶ βροτῶν οὐκ ἄν τις ἐρίζοι:</p>
<p><a>δ79</a> ἀθάνατοι γὰρ τοῦ γε δόμοι καὶ κτήματ᾽ ἔασιν:</p>
<p><a>δ80</a> ἀνδρῶν δ᾽ ἤ κέν τίς μοι ἐρίσσεται,  ἠὲ καὶ οὐκί,</p>
<p><a>δ81</a> κτήμασιν. ἦ γὰρ πολλὰ παθὼν καὶ πόλλ᾽ ἐπαληθεὶς</p>
<p><a>δ82</a> ἠγαγόμην ἐν νηυσὶ καὶ ὀγδοάτῳ ἔτει ἦλθον,</p>
<p><a>δ83</a> Κύπρον Φοινίκην τε καὶ Αἰγυπτίους ἐπαληθείς,</p>
<p><a>δ84</a> Αἰθίοπάς θ᾽ ἱκόμην καὶ Σιδονίους καὶ Ἐρεμβοὺς</p>
<p><a>δ85</a> καὶ Λιβύην,  ἵνα τ᾽ ἄρνες ἄφαρ κεραοὶ τελέθουσι.</p>
<p><a>δ86</a> τρὶς γὰρ τίκτει μῆλα τελεσφόρον εἰς ἐνιαυτόν.</p>
<p><a>δ87</a> ἔνθα μὲν οὔτε ἄναξ ἐπιδευὴς οὔτε τι ποιμὴν</p>
<p><a>δ88</a> τυροῦ καὶ κρειῶν οὐδὲ γλυκεροῖο γάλακτος,</p>
<p><a>δ89</a> ἀλλ᾽ αἰεὶ παρέχουσιν ἐπηετανὸν γάλα θῆσθαι.</p>
<p><a>δ90</a> ἧος ἐγὼ περὶ κεῖνα πολὺν βίοτον συναγείρων</p>
<p><a>δ91</a> ἠλώμην, τῆός μοι ἀδελφεὸν ἄλλος ἔπεφνεν</p>
<p><a>δ92</a> λάθρῃ, ἀνωιστί, δόλῳ οὐλομένης ἀλόχοιο:</p>
<p><a>δ93</a> ὣς οὔ τοι χαίρων τοῖσδε κτεάτεσσιν ἀνάσσω.</p>
<p><a>δ94</a> καὶ πατέρων τάδε μέλλετ᾽ ἀκουέμεν, οἵ τινες ὑμῖν</p>
<p><a>δ95</a> εἰσίν,  ἐπεὶ μάλα πολλὰ πάθον, καὶ ἀπώλεσα οἶκον</p>
<p><a>δ96</a> εὖ μάλα ναιετάοντα, κεχανδότα πολλὰ καὶ ἐσθλά.</p>
<p><a>δ97</a> ὧν ὄφελον τριτάτην περ ἔχων ἐν δώμασι μοῖραν</p>
<p><a>δ98</a> ναίειν, οἱ δ᾽ ἄνδρες σόοι ἔμμεναι, οἳ τότ᾽ ὄλοντο</p>
<p><a>δ99</a> Τροίῃ ἐν εὐρείῃ ἑκὰς Ἄργεος ἱπποβότοιο.</p>
<p><a>δ100</a> ἀλλ᾽ ἔμπης πάντας μὲν ὀδυρόμενος καὶ ἀχεύων</p>
<p><a>δ101</a> πολλάκις ἐν μεγάροισι καθήμενος ἡμετέροισιν</p>
<p><a>δ102</a> ἄλλοτε μέν τε γόῳ φρένα τέρπομαι, ἄλλοτε δ᾽ αὖτε</p>
<p><a>δ103</a> παύομαι: αἰψηρὸς δὲ κόρος κρυεροῖο γόοιο.</p>
<p><a>δ104</a> τῶν πάντων οὐ τόσσον ὀδύρομαι, ἀχνύμενός περ,</p>
<p><a>δ105</a> ὡς ἑνός,  ὅς τέ μοι ὕπνον ἀπεχθαίρει καὶ ἐδωδὴν</p>
<p><a>δ106</a> μνωομένῳ, ἐπεὶ οὔ τις Ἀχαιῶν τόσσ᾽ ἐμόγησεν,</p>
<p><a>δ107</a> ὅσσ᾽ Ὀδυσεὺς ἐμόγησε καὶ ἤρατο. τῷ δ᾽ ἄρ᾽ ἔμελλεν</p>
<p><a>δ108</a> αὐτῷ κήδε᾽ ἔσεσθαι, ἐμοὶ δ᾽ ἄχος αἰὲν ἄλαστον</p>
<p><a>δ109</a> κείνου, ὅπως δὴ δηρὸν ἀποίχεται, οὐδέ τι ἴδμεν,</p>
<p><a>δ110</a> ζώει ὅ γ᾽ ἦ τέθνηκεν.  ὀδύρονταί νύ που αὐτὸν</p>
<p><a>δ111</a> Λαέρτης θ᾽ ὁ γέρων καὶ ἐχέφρων Πηνελόπεια</p>
<p><a>δ112</a> Τηλέμαχός θ᾽, ὃν ἔλειπε νέον γεγαῶτ᾽ ἐνὶ οἴκῳ.</p>
<p><a>δ113</a> ὣς φάτο, τῷ δ᾽ ἄρα πατρὸς ὑφ᾽ ἵμερον ὦρσε γόοιο.</p>
<p><a>δ114</a> δάκρυ δ᾽ ἀπὸ βλεφάρων χαμάδις βάλε πατρὸς ἀκούσας,</p>
<p><a>δ115</a> χλαῖναν πορφυρέην ἄντ᾽ ὀφθαλμοῖιν ἀνασχὼν</p>
<p><a>δ116</a> ἀμφοτέρῃσιν χερσί. νόησε δέ μιν Μενέλαος,</p>
<p><a>δ117</a> μερμήριξε δ᾽ ἔπειτα κατὰ φρένα καὶ κατὰ θυμόν,</p>
<p><a>δ118</a> ἠέ μιν αὐτὸν πατρὸς ἐάσειε μνησθῆναι</p>
<p><a>δ119</a> ἦ πρῶτ᾽ ἐξερέοιτο ἕκαστά τε πειρήσαιτο.</p>
<p><a>δ120</a> ἧος ὁ ταῦθ᾽ ὥρμαινε κατὰ φρένα καὶ κατὰ θυμόν,</p>
<p><a>δ121</a> ἐκ δ᾽ Ἑλένη θαλάμοιο θυώδεος ὑψορόφοιο</p>
<p><a>δ122</a> ἤλυθεν Ἀρτέμιδι χρυσηλακάτῳ ἐικυῖα.</p>
<p><a>δ123</a> τῇ δ᾽ ἄρ᾽ ἅμ᾽ Ἀδρήστη κλισίην εὔτυκτον ἔθηκεν,</p>
<p><a>δ124</a> Ἀλκίππη δὲ τάπητα φέρεν μαλακοῦ ἐρίοιο,</p>
<p><a>δ125</a> Φυλὼ δ᾽ ἀργύρεον τάλαρον φέρε,  τόν οἱ ἔθηκεν</p>
<p><a>δ126</a> Ἀλκάνδρη, Πολύβοιο δάμαρ, ὃς ἔναι᾽ ἐνὶ Θήβῃς</p>
<p><a>δ127</a> Αἰγυπτίῃς, ὅθι πλεῖστα δόμοις ἐν κτήματα κεῖται:</p>
<p><a>δ128</a> ὃς Μενελάῳ δῶκε δύ᾽ ἀργυρέας ἀσαμίνθους,</p>
<p><a>δ129</a> δοιοὺς δὲ τρίποδας, δέκα δὲ χρυσοῖο τάλαντα.</p>
<p><a>δ130</a> χωρὶς δ᾽ αὖθ᾽ Ἑλένῃ ἄλοχος πόρε κάλλιμα δῶρα:</p>
<p><a>δ131</a> χρυσέην τ᾽ ἠλακάτην τάλαρόν θ᾽ ὑπόκυκλον ὄπασσεν</p>
<p><a>δ132</a> ἀργύρεον, χρυσῷ δ᾽ ἐπὶ χείλεα κεκράαντο.</p>
<p><a>δ133</a> τόν ῥά οἱ ἀμφίπολος Φυλὼ παρέθηκε φέρουσα</p>
<p><a>δ134</a> νήματος ἀσκητοῖο βεβυσμένον: αὐτὰρ ἐπ᾽ αὐτῷ</p>
<p><a>δ135</a> ἠλακάτη τετάνυστο ἰοδνεφὲς εἶρος ἔχουσα.</p>
<p><a>δ136</a> ἕζετο δ᾽ ἐν κλισμῷ, ὑπὸ δὲ θρῆνυς ποσὶν ἦεν.</p>
<p><a>δ137</a> αὐτίκα δ᾽ ἥ γ᾽ ἐπέεσσι πόσιν ἐρέεινεν ἕκαστα:</p>
<p><a>δ138</a> ἴδμεν δή, Μενέλαε διοτρεφές, οἵ τινες οἵδε</p>
<p><a>δ139</a> ἀνδρῶν εὐχετόωνται ἱκανέμεν ἡμέτερον δῶ;</p>
<p><a>δ140</a> ψεύσομαι ἦ ἔτυμον ἐρέω;  κέλεται δέ με θυμός.</p>
<p><a>δ141</a> οὐ γάρ πώ τινά φημι ἐοικότα ὧδε ἰδέσθαι</p>
<p><a>δ142</a> οὔτ᾽ ἄνδρ᾽ οὔτε γυναῖκα, σέβας μ᾽ ἔχει εἰσορόωσαν,</p>
<p><a>δ143</a> ὡς ὅδ᾽ Ὀδυσσῆος μεγαλήτορος υἷι ἔοικε,</p>
<p><a>δ144</a> Τηλεμάχῳ, τὸν ἔλειπε νέον γεγαῶτ᾽ ἐνὶ οἴκῳ</p>
<p><a>δ145</a> κεῖνος ἀνήρ,  ὅτ᾽ ἐμεῖο κυνώπιδος εἵνεκ᾽ Ἀχαιοὶ</p>
<p><a>δ146</a> ἤλθεθ᾽ ὑπὸ Τροίην πόλεμον θρασὺν ὁρμαίνοντες.</p>
<p><a>δ147</a> τὴν δ᾽ ἀπαμειβόμενος προσέφη ξανθὸς Μενέλαος:</p>
<p><a>δ148</a> οὕτω νῦν καὶ ἐγὼ νοέω, γύναι, ὡς σὺ ἐίσκεις:</p>
<p><a>δ149</a> κείνου γὰρ τοιοίδε πόδες τοιαίδε τε χεῖρες</p>
<p><a>δ150</a> ὀφθαλμῶν τε βολαὶ κεφαλή τ᾽ ἐφύπερθέ τε χαῖται.</p>
<p><a>δ151</a> καὶ νῦν ἦ τοι ἐγὼ μεμνημένος ἀμφ᾽ Ὀδυσῆι</p>
<p><a>δ152</a> μυθεόμην, ὅσα κεῖνος ὀιζύσας ἐμόγησεν</p>
<p><a>δ153</a> ἀμφ᾽ ἐμοί, αὐτὰρ ὁ πικρὸν ὑπ᾽ ὀφρύσι δάκρυον εἶβε,</p>
<p><a>δ154</a> χλαῖναν πορφυρέην ἄντ᾽ ὀφθαλμοῖιν ἀνασχών.</p>
<p><a>δ155</a> τὸν δ᾽ αὖ Νεστορίδης Πεισίστρατος ἀντίον ηὔδα:</p>
<p><a>δ156</a> Ἀτρεΐδη Μενέλαε διοτρεφές, ὄρχαμε λαῶν,</p>
<p><a>δ157</a> κείνου μέν τοι ὅδ᾽ υἱὸς ἐτήτυμον, ὡς ἀγορεύεις:</p>
<p><a>δ158</a> ἀλλὰ σαόφρων ἐστί, νεμεσσᾶται δ᾽ ἐνὶ θυμῷ</p>
<p><a>δ159</a> ὧδ᾽ ἐλθὼν τὸ πρῶτον ἐπεσβολίας ἀναφαίνειν</p>
<p><a>δ160</a> ἄντα σέθεν,  τοῦ νῶι θεοῦ ὣς τερπόμεθ᾽ αὐδῇ.</p>
<p><a>δ161</a> αὐτὰρ ἐμὲ προέηκε Γερήνιος ἱππότα Νέστωρ</p>
<p><a>δ162</a> τῷ ἅμα πομπὸν ἕπεσθαι: ἐέλδετο γάρ σε ἰδέσθαι,</p>
<p><a>δ163</a> ὄφρα οἱ ἤ τι ἔπος ὑποθήσεαι ἠέ τι ἔργον.</p>
<p><a>δ164</a> πολλὰ γὰρ ἄλγε᾽ ἔχει πατρὸς πάϊς οἰχομένοιο</p>
<p><a>δ165</a> ἐν μεγάροις,  ᾧ μὴ ἄλλοι ἀοσσητῆρες ἔωσιν,</p>
<p><a>δ166</a> ὡς νῦν Τηλεμάχῳ ὁ μὲν οἴχεται, οὐδέ οἱ ἄλλοι</p>
<p><a>δ167</a> εἴσ᾽ οἵ κεν κατὰ δῆμον ἀλάλκοιεν κακότητα.</p>
<p><a>δ168</a> τὸν δ᾽ ἀπαμειβόμενος προσέφη ξανθὸς Μενέλαος:</p>
<p><a>δ169</a> ὢ πόποι, ἦ μάλα δὴ φίλου ἀνέρος υἱὸς ἐμὸν δῶ</p>
<p><a>δ170</a> ἵκεθ᾽,  ὃς εἵνεκ᾽ ἐμεῖο πολέας ἐμόγησεν ἀέθλους:</p>
<p><a>δ171</a> καί μιν ἔφην ἐλθόντα φιλησέμεν ἔξοχον ἄλλων</p>
<p><a>δ172</a> Ἀργείων, εἰ νῶιν ὑπεὶρ ἅλα νόστον ἔδωκε</p>
<p><a>δ173</a> νηυσὶ θοῇσι γενέσθαι Ὀλύμπιος εὐρύοπα Ζεύς.</p>
<p><a>δ174</a> καί κέ οἱ Ἄργεϊ νάσσα πόλιν καὶ δώματ᾽ ἔτευξα,</p>
<p><a>δ175</a> ἐξ Ἰθάκης ἀγαγὼν σὺν κτήμασι καὶ τέκεϊ ᾧ</p>
<p><a>δ176</a> καὶ πᾶσιν λαοῖσι, μίαν πόλιν ἐξαλαπάξας,</p>
<p><a>δ177</a> αἳ περιναιετάουσιν, ἀνάσσονται δ᾽ ἐμοὶ αὐτῷ.</p>
<p><a>δ178</a> καί κε θάμ᾽ ἐνθάδ᾽ ἐόντες ἐμισγόμεθ᾽: οὐδέ κεν ἡμέας</p>
<p><a>δ179</a> ἄλλο διέκρινεν φιλέοντέ τε τερπομένω τε,</p>
<p><a>δ180</a> πρίν γ᾽ ὅτε δὴ θανάτοιο μέλαν νέφος ἀμφεκάλυψεν.</p>
<p><a>δ181</a> ἀλλὰ τὰ μέν που μέλλεν ἀγάσσεσθαι θεὸς αὐτός,</p>
<p><a>δ182</a> ὃς κεῖνον δύστηνον ἀνόστιμον οἶον ἔθηκεν.</p>
<p><a>δ183</a> ὣς φάτο, τοῖσι δὲ πᾶσιν ὑφ᾽ ἵμερον ὦρσε γόοιο.</p>
<p><a>δ184</a> κλαῖε μὲν Ἀργείη Ἑλένη, Διὸς ἐκγεγαυῖα,</p>
<p><a>δ185</a> κλαῖε δὲ Τηλέμαχός τε καὶ Ἀτρεΐδης Μενέλαος,</p>
<p><a>δ186</a> οὐδ᾽ ἄρα Νέστορος υἱὸς ἀδακρύτω ἔχεν ὄσσε:</p>
<p><a>δ187</a> μνήσατο γὰρ κατὰ θυμὸν ἀμύμονος Ἀντιλόχοιο,</p>
<p><a>δ188</a> τόν ῥ᾽ Ἠοῦς ἔκτεινε φαεινῆς ἀγλαὸς υἱός:</p>
<p><a>δ189</a> τοῦ ὅ γ᾽ ἐπιμνησθεὶς ἔπεα πτερόεντ᾽ ἀγόρευεν:</p>
<p><a>δ190</a> Ἀτρεΐδη,  περὶ μέν σε βροτῶν πεπνυμένον εἶναι</p>
<p><a>δ191</a> Νέστωρ φάσχ᾽ ὁ γέρων, ὅτ᾽ ἐπιμνησαίμεθα σεῖο</p>
<p><a>δ192</a> οἷσιν ἐνὶ μεγάροισι, καὶ ἀλλήλους ἐρέοιμεν.</p>
<p><a>δ193</a> καὶ νῦν, εἴ τί που ἔστι, πίθοιό μοι: οὐ γὰρ ἐγώ γε</p>
<p><a>δ194</a> τέρπομ᾽ ὀδυρόμενος μεταδόρπιος, ἀλλὰ καὶ ἠὼς</p>
<p><a>δ195</a> ἔσσεται ἠριγένεια: νεμεσσῶμαί γε μὲν οὐδὲν</p>
<p><a>δ196</a> κλαίειν ὅς κε θάνῃσι βροτῶν καὶ πότμον ἐπίσπῃ.</p>
<p><a>δ197</a> τοῦτό νυ καὶ γέρας οἶον ὀιζυροῖσι βροτοῖσιν,</p>
<p><a>δ198</a> κείρασθαί τε κόμην βαλέειν τ᾽ ἀπὸ δάκρυ παρειῶν.</p>
<p><a>δ199</a> καὶ γὰρ ἐμὸς τέθνηκεν ἀδελφεός, οὔ τι κάκιστος</p>
<p><a>δ200</a> Ἀργείων: μέλλεις δὲ σὺ ἴδμεναι: οὐ γὰρ ἐγώ γε</p>
<p><a>δ201</a> ἤντησ᾽ οὐδὲ ἴδον: περὶ δ᾽ ἄλλων φασὶ γενέσθαι</p>
<p><a>δ202</a> Ἀντίλοχον, πέρι μὲν θείειν ταχὺν ἠδὲ μαχητήν.</p>
<p><a>δ203</a> τὸν δ᾽ ἀπαμειβόμενος προσέφη ξανθὸς Μενέλαος:</p>
<p><a>δ204</a> ὦ φίλ᾽, ἐπεὶ τόσα εἶπες, ὅσ᾽ ἂν πεπνυμένος ἀνὴρ</p>
<p><a>δ205</a> εἴποι καὶ ῥέξειε,  καὶ ὃς προγενέστερος εἴη:</p>
<p><a>δ206</a> τοίου γὰρ καὶ πατρός, ὃ καὶ πεπνυμένα βάζεις,</p>
<p><a>δ207</a> ῥεῖα δ᾽ ἀρίγνωτος γόνος ἀνέρος ᾧ τε Κρονίων</p>
<p><a>δ208</a> ὄλβον ἐπικλώσῃ γαμέοντί τε γεινομένῳ τε,</p>
<p><a>δ209</a> ὡς νῦν Νέστορι δῶκε διαμπερὲς ἤματα πάντα</p>
<p><a>δ210</a> αὐτὸν μὲν λιπαρῶς γηρασκέμεν ἐν μεγάροισιν,</p>
<p><a>δ211</a> υἱέας αὖ πινυτούς τε καὶ ἔγχεσιν εἶναι ἀρίστους.</p>
<p><a>δ212</a> ἡμεῖς δὲ κλαυθμὸν μὲν ἐάσομεν, ὃς πρὶν ἐτύχθη,</p>
<p><a>δ213</a> δόρπου δ᾽ ἐξαῦτις μνησώμεθα, χερσὶ δ᾽ ἐφ᾽ ὕδωρ</p>
<p><a>δ214</a> χευάντων. μῦθοι δὲ καὶ ἠῶθέν περ ἔσονται</p>
<p><a>δ215</a> Τηλεμάχῳ καὶ ἐμοὶ διαειπέμεν ἀλλήλοισιν.</p>
<p><a>δ216</a> ὣς ἔφατ᾽, Ἀσφαλίων δ᾽ ἄρ ὕδωρ ἐπὶ χεῖρας ἔχευεν,</p>
<p><a>δ217</a> ὀτρηρὸς θεράπων Μενελάου κυδαλίμοιο.</p>
<p><a>δ218</a> οἱ δ᾽ ἐπ᾽ ὀνείαθ᾽ ἑτοῖμα προκείμενα χεῖρας ἴαλλον.</p>
<p><a>δ219</a> ἔνθ᾽ αὖτ᾽ ἄλλ᾽ ἐνόησ᾽ Ἑλένη Διὸς ἐκγεγαυῖα:</p>
<p><a>δ220</a> αὐτίκ᾽ ἄρ᾽ εἰς οἶνον βάλε φάρμακον,  ἔνθεν ἔπινον,</p>
<p><a>δ221</a> νηπενθές τ᾽ ἄχολόν τε, κακῶν ἐπίληθον ἁπάντων.</p>
<p><a>δ222</a> ὃς τὸ καταβρόξειεν, ἐπὴν κρητῆρι μιγείη,</p>
<p><a>δ223</a> οὔ κεν ἐφημέριός γε βάλοι κατὰ δάκρυ παρειῶν,</p>
<p><a>δ224</a> οὐδ᾽ εἴ οἱ κατατεθναίη μήτηρ τε πατήρ τε,</p>
<p><a>δ225</a> οὐδ᾽ εἴ οἱ προπάροιθεν ἀδελφεὸν ἢ φίλον υἱὸν</p>
<p><a>δ226</a> χαλκῷ δηιόῳεν, ὁ δ᾽ ὀφθαλμοῖσιν ὁρῷτο.</p>
<p><a>δ227</a> τοῖα Διὸς θυγάτηρ ἔχε φάρμακα μητιόεντα,</p>
<p><a>δ228</a> ἐσθλά, τά οἱ Πολύδαμνα πόρεν, Θῶνος παράκοιτις</p>
<p><a>δ229</a> Αἰγυπτίη, τῇ πλεῖστα φέρει ζείδωρος ἄρουρα</p>
<p><a>δ230</a> φάρμακα,  πολλὰ μὲν ἐσθλὰ μεμιγμένα πολλὰ δὲ λυγρά:</p>
<p><a>δ231</a> ἰητρὸς δὲ ἕκαστος ἐπιστάμενος περὶ πάντων</p>
<p><a>δ232</a> ἀνθρώπων: ἦ γὰρ Παιήονός εἰσι γενέθλης.</p>
<p><a>δ233</a> αὐτὰρ ἐπεί ῥ᾽ ἐνέηκε κέλευσέ τε οἰνοχοῆσαι,</p>
<p><a>δ234</a> ἐξαῦτις μύθοισιν ἀμειβομένη προσέειπεν:</p>
<p><a>δ235</a> Ἀτρεΐδη Μενέλαε διοτρεφὲς ἠδὲ καὶ οἵδε</p>
<p><a>δ236</a> ἀνδρῶν ἐσθλῶν παῖδες: ἀτὰρ θεὸς ἄλλοτε ἄλλῳ</p>
<p><a>δ237</a> Ζεὺς ἀγαθόν τε κακόν τε διδοῖ: δύναται γὰρ ἅπαντα:</p>
<p><a>δ238</a> ἦ τοι νῦν δαίνυσθε καθήμενοι ἐν μεγάροισι</p>
<p><a>δ239</a> καὶ μύθοις τέρπεσθε: ἐοικότα γὰρ καταλέξω.</p>
<p><a>δ240</a> πάντα μὲν οὐκ ἂν ἐγὼ μυθήσομαι οὐδ᾽ ὀνομήνω,</p>
<p><a>δ241</a> ὅσσοι Ὀδυσσῆος ταλασίφρονός εἰσιν ἄεθλοι:</p>
<p><a>δ242</a> ἀλλ᾽ οἷον τόδ᾽ ἔρεξε καὶ ἔτλη καρτερὸς ἀνὴρ</p>
<p><a>δ243</a> δήμῳ ἔνι Τρώων, ὅθι πάσχετε πήματ᾽ Ἀχαιοί.</p>
<p><a>δ244</a> αὐτόν μιν πληγῇσιν ἀεικελίῃσι δαμάσσας,</p>
<p><a>δ245</a> σπεῖρα κάκ᾽ ἀμφ᾽ ὤμοισι βαλών,  οἰκῆι ἐοικώς,</p>
<p><a>δ246</a> ἀνδρῶν δυσμενέων κατέδυ πόλιν εὐρυάγυιαν:</p>
<p><a>δ247</a> ἄλλῳ δ᾽ αὐτὸν φωτὶ κατακρύπτων ἤισκε,</p>
<p><a>δ248</a> δέκτῃ, ὃς οὐδὲν τοῖος ἔην ἐπὶ νηυσὶν Ἀχαιῶν.</p>
<p><a>δ249</a> τῷ ἴκελος κατέδυ Τρώων πόλιν, οἱ δ᾽ ἀβάκησαν</p>
<p><a>δ250</a> πάντες: ἐγὼ δέ μιν οἴη ἀνέγνων τοῖον ἐόντα,</p>
<p><a>δ251</a> καί μιν ἀνηρώτων: ὁ δὲ κερδοσύνῃ ἀλέεινεν.</p>
<p><a>δ252</a> ἀλλ᾽ ὅτε δή μιν ἐγὼ λόεον καὶ χρῖον ἐλαίῳ,</p>
<p><a>δ253</a> ἀμφὶ δὲ εἵματα ἕσσα καὶ ὤμοσα καρτερὸν ὅρκον</p>
<p><a>δ254</a> μὴ μὲν πρὶν Ὀδυσῆα μετὰ Τρώεσσ᾽ ἀναφῆναι,</p>
<p><a>δ255</a> πρίν γε τὸν ἐς νῆάς τε θοὰς κλισίας τ᾽ ἀφικέσθαι,</p>
<p><a>δ256</a> καὶ τότε δή μοι πάντα νόον κατέλεξεν Ἀχαιῶν.</p>
<p><a>δ257</a> πολλοὺς δὲ Τρώων κτείνας ταναήκεϊ χαλκῷ</p>
<p><a>δ258</a> ἦλθε μετ᾽ Ἀργείους, κατὰ δὲ φρόνιν ἤγαγε πολλήν.</p>
<p><a>δ259</a> ἔνθ᾽ ἄλλαι Τρῳαὶ λίγ᾽ ἐκώκυον: αὐτὰρ ἐμὸν κῆρ</p>
<p><a>δ260</a> χαῖρ᾽,  ἐπεὶ ἤδη μοι κραδίη τέτραπτο νέεσθαι</p>
<p><a>δ261</a> ἂψ οἶκόνδ᾽, ἄτην δὲ μετέστενον, ἣν Ἀφροδίτη</p>
<p><a>δ262</a> δῶχ᾽, ὅτε μ᾽ ἤγαγε κεῖσε φίλης ἀπὸ πατρίδος αἴης,</p>
<p><a>δ263</a> παῖδά τ᾽ ἐμὴν νοσφισσαμένην θάλαμόν τε πόσιν τε</p>
<p><a>δ264</a> οὔ τευ δευόμενον, οὔτ᾽ ἂρ φρένας οὔτε τι εἶδος.</p>
<p><a>δ265</a> τὴν δ᾽ ἀπαμειβόμενος προσέφη ξανθὸς Μενέλαος:</p>
<p><a>δ266</a> ναὶ δὴ ταῦτά γε πάντα, γύναι, κατὰ μοῖραν ἔειπες.</p>
<p><a>δ267</a> ἤδη μὲν πολέων ἐδάην βουλήν τε νόον τε</p>
<p><a>δ268</a> ἀνδρῶν ἡρώων, πολλὴν δ᾽ ἐπελήλυθα γαῖαν:</p>
<p><a>δ269</a> ἀλλ᾽ οὔ πω τοιοῦτον ἐγὼν ἴδον ὀφθαλμοῖσιν,</p>
<p><a>δ270</a> οἷν Ὀδυσσῆος ταλασίφρονος ἔσκε φίλον κῆρ.</p>
<p><a>δ271</a> οἷον καὶ τόδ᾽ ἔρεξε καὶ ἔτλη καρτερὸς ἀνὴρ</p>
<p><a>δ272</a> ἵππῳ ἔνι ξεστῷ, ἵν᾽ ἐνήμεθα πάντες ἄριστοι</p>
<p><a>δ273</a> Ἀργείων Τρώεσσι φόνον καὶ κῆρα φέροντες.</p>
<p><a>δ274</a> ἦλθες ἔπειτα σὺ κεῖσε: κελευσέμεναι δέ σ᾽ ἔμελλε</p>
<p><a>δ275</a> δαίμων,  ὃς Τρώεσσιν ἐβούλετο κῦδος ὀρέξαι:</p>
<p><a>δ276</a> καί τοι Δηΐφοβος θεοείκελος ἕσπετ᾽ ἰούσῃ.</p>
<p><a>δ277</a> τρὶς δὲ περίστειξας κοῖλον λόχον ἀμφαφόωσα,</p>
<p><a>δ278</a> ἐκ δ᾽ ὀνομακλήδην Δαναῶν ὀνόμαζες ἀρίστους,</p>
<p><a>δ279</a> πάντων Ἀργείων φωνὴν ἴσκουσ᾽ ἀλόχοισιν.</p>
<p><a>δ280</a> αὐτὰρ ἐγὼ καὶ Τυδεΐδης καὶ δῖος Ὀδυσσεὺς</p>
<p><a>δ281</a> ἥμενοι ἐν μέσσοισιν ἀκούσαμεν ὡς ἐβόησας.</p>
<p><a>δ282</a> νῶι μὲν ἀμφοτέρω μενεήναμεν ὁρμηθέντε</p>
<p><a>δ283</a> ἢ ἐξελθέμεναι, ἢ ἔνδοθεν αἶψ᾽ ὑπακοῦσαι:</p>
<p><a>δ284</a> ἀλλ᾽ Ὀδυσεὺς κατέρυκε καὶ ἔσχεθεν ἱεμένω περ.</p>
<p><a>δ285</a> ἔνθ᾽ ἄλλοι μὲν πάντες ἀκὴν ἔσαν υἷες Ἀχαιῶν,</p>
<p><a>δ286</a> Ἄντικλος δὲ σέ γ᾽ οἶος ἀμείψασθαι ἐπέεσσιν</p>
<p><a>δ287</a> ἤθελεν. ἀλλ᾽ Ὀδυσεὺς ἐπὶ μάστακα χερσὶ πίεζεν</p>
<p><a>δ288</a> νωλεμέως κρατερῇσι, σάωσε δὲ πάντας Ἀχαιούς:</p>
<p><a>δ289</a> τόφρα δ᾽ ἔχ᾽, ὄφρα σε νόσφιν ἀπήγαγε Παλλὰς Ἀθήνη.</p>
<p><a>δ290</a> τὸν δ᾽ αὖ Τηλέμαχος πεπνυμένος ἀντίον ηὔδα:</p>
<p><a>δ291</a> Ἀτρεΐδη Μενέλαε διοτρεφές, ὄρχαμε λαῶν,</p>
<p><a>δ292</a> ἄλγιον: οὐ γάρ οἵ τι τάδ᾽ ἤρκεσε λυγρὸν ὄλεθρον,</p>
<p><a>δ293</a> οὐδ᾽ εἴ οἱ κραδίη γε σιδηρέη ἔνδοθεν ἦεν.</p>
<p><a>δ294</a> ἀλλ᾽ ἄγετ᾽ εἰς εὐνὴν τράπεθ᾽ ἡμέας, ὄφρα καὶ ἤδη</p>
<p><a>δ295</a> ὕπνῳ ὕπο γλυκερῷ ταρπώμεθα κοιμηθέντες.</p>
<p><a>δ296</a> ὣς ἔφατ᾽, Ἀργείη δ᾽ Ἑλένη δμῳῇσι κέλευσεν</p>
<p><a>δ297</a> δέμνι᾽ ὑπ᾽ αἰθούσῃ θέμεναι καὶ ῥήγεα καλὰ</p>
<p><a>δ298</a> πορφύρε᾽ ἐμβαλέειν στορέσαι τ᾽ ἐφύπερθε τάπητας,</p>
<p><a>δ299</a> χλαίνας τ᾽ ἐνθέμεναι οὔλας καθύπερθεν ἕσασθαι.</p>
<p><a>δ300</a> αἱ δ᾽ ἴσαν ἐκ μεγάροιο δάος μετὰ χερσὶν ἔχουσαι,</p>
<p><a>δ301</a> δέμνια δὲ στόρεσαν: ἐκ δὲ ξείνους ἄγε κῆρυξ.</p>
<p><a>δ302</a> οἱ μὲν ἄρ᾽ ἐν προδόμῳ δόμου αὐτόθι κοιμήσαντο,</p>
<p><a>δ303</a> Τηλέμαχός θ᾽ ἥρως καὶ Νέστορος ἀγλαὸς υἱός:</p>
<p><a>δ304</a> Ἀτρεΐδης δὲ καθεῦδε μυχῷ δόμου ὑψηλοῖο,</p>
<p><a>δ305</a> πὰρ δ᾽ Ἑλένη τανύπεπλος ἐλέξατο,  δῖα γυναικῶν.</p>
<p><a>δ306</a> ἦμος δ᾽ ἠριγένεια φάνη ῥοδοδάκτυλος Ἠώς,</p>
<p><a>δ307</a> ὤρνυτ᾽ ἄρ᾽ ἐξ εὐνῆφι βοὴν ἀγαθὸς Μενέλαος</p>
<p><a>δ308</a> εἵματα ἑσσάμενος, περὶ δὲ ξίφος ὀξὺ θέτ᾽ ὤμῳ,</p>
<p><a>δ309</a> ποσσὶ δ᾽ ὑπὸ λιπαροῖσιν ἐδήσατο καλὰ πέδιλα,</p>
<p><a>δ310</a> βῆ δ᾽ ἴμεν ἐκ θαλάμοιο θεῷ ἐναλίγκιος ἄντην,</p>
<p><a>δ311</a> Τηλεμάχῳ δὲ παρῖζεν, ἔπος τ᾽ ἔφατ᾽ ἔκ τ᾽ ὀνόμαζεν:</p>
<p><a>δ312</a> τίπτε δέ σε χρειὼ δεῦρ᾽ ἤγαγε, Τηλέμαχ᾽ ἥρως,</p>
<p><a>δ313</a> ἐς Λακεδαίμονα δῖαν, ἐπ᾽ εὐρέα νῶτα θαλάσσης;</p>
<p><a>δ314</a> δήμιον ἦ ἴδιον; τόδε μοι νημερτὲς ἐνίσπες.</p>
<p><a>δ315</a> τὸν δ᾽ αὖ Τηλέμαχος πεπνυμένος ἀντίον ηὔδα:</p>
<p><a>δ316</a> Ἀτρεΐδη Μενέλαε διοτρεφές, ὄρχαμε λαῶν,</p>
<p><a>δ317</a> ἤλυθον, εἴ τινά μοι κληηδόνα πατρὸς ἐνίσποις.</p>
<p><a>δ318</a> ἐσθίεταί μοι οἶκος, ὄλωλε δὲ πίονα ἔργα,</p>
<p><a>δ319</a> δυσμενέων δ᾽ ἀνδρῶν πλεῖος δόμος, οἵ τέ μοι αἰεὶ</p>
<p><a>δ320</a> μῆλ᾽ ἁδινὰ σφάζουσι καὶ εἰλίποδας ἕλικας βοῦς,</p>
<p><a>δ321</a> μητρὸς ἐμῆς μνηστῆρες ὑπέρβιον ὕβριν ἔχοντες.</p>
<p><a>δ322</a> τοὔνεκα νῦν τὰ σὰ γούναθ᾽ ἱκάνομαι, αἴ κ᾽ ἐθέλῃσθα</p>
<p><a>δ323</a> κείνου λυγρὸν ὄλεθρον ἐνισπεῖν, εἴ που ὄπωπας</p>
<p><a>δ324</a> ὀφθαλμοῖσι τεοῖσιν ἢ ἄλλου μῦθον ἄκουσας</p>
<p><a>δ325</a> πλαζομένου: περὶ γάρ μιν ὀιζυρὸν τέκε μήτηρ.</p>
<p><a>δ326</a> μηδέ τί μ᾽ αἰδόμενος μειλίσσεο μηδ᾽ ἐλεαίρων,</p>
<p><a>δ327</a> ἀλλ᾽ εὖ μοι κατάλεξον ὅπως ἤντησας ὀπωπῆς.</p>
<p><a>δ328</a> λίσσομαι, εἴ ποτέ τοί τι πατὴρ ἐμός, ἐσθλὸς Ὀδυσσεὺς</p>
<p><a>δ329</a> ἢ ἔπος ἠέ τι ἔργον ὑποστὰς ἐξετέλεσσε</p>
<p><a>δ330</a> δήμῳ ἔνι Τρώων,  ὅθι πάσχετε πήματ᾽ Ἀχαιοί,</p>
<p><a>δ331</a> τῶν νῦν μοι μνῆσαι, καί μοι νημερτὲς ἐνίσπες.</p>
<p><a>δ332</a> τὸν δὲ μέγ᾽ ὀχθήσας προσέθη ξανθὸς Μενέλαος:</p>
<p><a>δ333</a> ὢ πόποι, ἦ μάλα δὴ κρατερόφρονος ἀνδρὸς ἐν εὐνῇ</p>
<p><a>δ334</a> ἤθελον εὐνηθῆναι ἀνάλκιδες αὐτοὶ ἐόντες.</p>
<p><a>δ335</a> ὡς δ᾽ ὁπότ᾽ ἐν ξυλόχῳ ἔλαφος κρατεροῖο λέοντος</p>
<p><a>δ336</a> νεβροὺς κοιμήσασα νεηγενέας γαλαθηνοὺς</p>
<p><a>δ337</a> κνημοὺς ἐξερέῃσι καὶ ἄγκεα ποιήεντα</p>
<p><a>δ338</a> βοσκομένη, ὁ δ᾽ ἔπειτα ἑὴν εἰσήλυθεν εὐνήν,</p>
<p><a>δ339</a> ἀμφοτέροισι δὲ τοῖσιν ἀεικέα πότμον ἐφῆκεν,</p>
<p><a>δ340</a> ὣς Ὀδυσεὺς κείνοισιν ἀεικέα πότμον ἐφήσει.</p>
<p><a>δ341</a> αἲ γάρ, Ζεῦ τε πάτερ καὶ Ἀθηναίη καὶ Ἄπολλον,</p>
<p><a>δ342</a> τοῖος ἐών, οἷός ποτ᾽ ἐυκτιμένῃ ἐνὶ Λέσβῳ</p>
<p><a>δ343</a> ἐξ ἔριδος Φιλομηλεΐδῃ ἐπάλαισεν ἀναστάς,</p>
<p><a>δ344</a> κὰδ δ᾽ ἔβαλε κρατερῶς, κεχάροντο δὲ πάντες Ἀχαιοί,</p>
<p><a>δ345</a> τοῖος ἐὼν μνηστῆρσιν ὁμιλήσειεν Ὀδυσσεύς:</p>
<p><a>δ346</a> πάντες κ᾽ ὠκύμοροί τε γενοίατο πικρόγαμοί τε.</p>
<p><a>δ347</a> ταῦτα δ᾽ ἅ μ᾽ εἰρωτᾷς καὶ λίσσεαι, οὐκ ἂν ἐγώ γε</p>
<p><a>δ348</a> ἄλλα παρὲξ εἴποιμι παρακλιδόν, οὐδ᾽ ἀπατήσω,</p>
<p><a>δ349</a> ἀλλὰ τὰ μέν μοι ἔειπε γέρων ἅλιος νημερτής,</p>
<p><a>δ350</a> τῶν οὐδέν τοι ἐγὼ κρύψω ἔπος οὐδ᾽ ἐπικεύσω.</p>
<p><a>δ351</a> Αἰγύπτῳ μ᾽ ἔτι δεῦρο θεοὶ μεμαῶτα νέεσθαι</p>
<p><a>δ352</a> ἔσχον, ἐπεὶ οὔ σφιν ἔρεξα τεληέσσας ἑκατόμβας.</p>
<p><a>δ353</a> οἱ δ᾽ αἰεὶ βούλοντο θεοὶ μεμνῆσθαι ἐφετμέων.</p>
<p><a>δ354</a> νῆσος ἔπειτά τις ἔστι πολυκλύστῳ ἐνὶ πόντῳ</p>
<p><a>δ355</a> Αἰγύπτου προπάροιθε,  Φάρον δέ ἑ κικλήσκουσι,</p>
<p><a>δ356</a> τόσσον ἄνευθ᾽ ὅσσον τε πανημερίη γλαφυρὴ νηῦς</p>
<p><a>δ357</a> ἤνυσεν, ᾗ λιγὺς οὖρος ἐπιπνείῃσιν ὄπισθεν:</p>
<p><a>δ358</a> ἐν δὲ λιμὴν ἐύορμος, ὅθεν τ᾽ ἀπὸ νῆας ἐίσας</p>
<p><a>δ359</a> ἐς πόντον βάλλουσιν, ἀφυσσάμενοι μέλαν ὕδωρ.</p>
<p><a>δ360</a> ἔνθα μ᾽ ἐείκοσιν ἤματ᾽ ἔχον θεοί,  οὐδέ ποτ᾽ οὖροι</p>
<p><a>δ361</a> πνείοντες φαίνονθ᾽ ἁλιαέες, οἵ ῥά τε νηῶν</p>
<p><a>δ362</a> πομπῆες γίγνονται ἐπ᾽ εὐρέα νῶτα θαλάσσης.</p>
<p><a>δ363</a> καί νύ κεν ἤια πάντα κατέφθιτο καὶ μένε᾽ ἀνδρῶν,</p>
<p><a>δ364</a> εἰ μή τίς με θεῶν ὀλοφύρατο καί μ᾽ ἐσάωσε,</p>
<p><a>δ365</a> Πρωτέος ἰφθίμου θυγάτηρ ἁλίοιο γέροντος,</p>
<p><a>δ366</a> Εἰδοθέη: τῇ γάρ ῥα μάλιστά γε θυμὸν ὄρινα.</p>
<p><a>δ367</a> ἥ μ᾽ οἴῳ ἔρροντι συνήντετο νόσφιν ἑταίρων:</p>
<p><a>δ368</a> αἰεὶ γὰρ περὶ νῆσον ἀλώμενοι ἰχθυάασκον</p>
<p><a>δ369</a> γναμπτοῖς ἀγκίστροισιν, ἔτειρε δὲ γαστέρα λιμός.</p>
<p><a>δ370</a> ἡ δέ μευ ἄγχι στᾶσα ἔπος φάτο φώνησέν τε:</p>
<p><a>δ371</a> νήπιός εἰς, ὦ ξεῖνε, λίην τόσον ἠδὲ χαλίφρων,</p>
<p><a>δ372</a> ἦε ἑκὼν μεθίεις καὶ τέρπεαι ἄλγεα πάσχων;</p>
<p><a>δ373</a> ὡς δὴ δήθ᾽ ἐνὶ νήσῳ ἐρύκεαι, οὐδέ τι τέκμωρ</p>
<p><a>δ374</a> εὑρέμεναι δύνασαι, μινύθει δέ τοι ἦτορ ἑταίρων.</p>
<p><a>δ375</a> ὣς ἔφατ᾽, αὐτὰρ ἐγώ μιν ἀμειβόμενος προσέειπον:</p>
<p><a>δ376</a> ἐκ μέν τοι ἐρέω,  ἥ τις σύ πέρ ἐσσι θεάων,</p>
<p><a>δ377</a> ὡς ἐγὼ οὔ τι ἑκὼν κατερύκομαι, ἀλλά νυ μέλλω</p>
<p><a>δ378</a> ἀθανάτους ἀλιτέσθαι, οἳ οὐρανὸν εὐρὺν ἔχουσιν.</p>
<p><a>δ379</a> ἀλλὰ σύ πέρ μοι εἰπέ, θεοὶ δέ τε πάντα ἴσασιν,</p>
<p><a>δ380</a> ὅς τίς μ᾽ ἀθανάτων πεδάᾳ καὶ ἔδησε κελεύθου,</p>
<p><a>δ381</a> νόστον θ᾽, ὡς ἐπὶ πόντον ἐλεύσομαι ἰχθυόεντα.</p>
<p><a>δ382</a> ὣς ἐφάμην, ἡ δ᾽ αὐτίκ᾽ ἀμείβετο δῖα θεάων:</p>
<p><a>δ383</a> τοιγὰρ ἐγώ τοι, ξεῖνε, μάλ᾽ ἀτρεκέως ἀγορεύσω.</p>
<p><a>δ384</a> πωλεῖταί τις δεῦρο γέρων ἅλιος νημερτὴς</p>
<p><a>δ385</a> ἀθάνατος Πρωτεὺς Αἰγύπτιος,  ὅς τε θαλάσσης</p>
<p><a>δ386</a> πάσης βένθεα οἶδε, Ποσειδάωνος ὑποδμώς:</p>
<p><a>δ387</a> τὸν δέ τ᾽ ἐμόν φασιν πατέρ᾽ ἔμμεναι ἠδὲ τεκέσθαι.</p>
<p><a>δ388</a> τόν γ᾽ εἴ πως σὺ δύναιο λοχησάμενος λελαβέσθαι,</p>
<p><a>δ389</a> ὅς κέν τοι εἴπῃσιν ὁδὸν καὶ μέτρα κελεύθου</p>
<p><a>δ390</a> νόστον θ᾽,  ὡς ἐπὶ πόντον ἐλεύσεαι ἰχθυόεντα.</p>
<p><a>δ391</a> καὶ δέ κέ τοι εἴπῃσι, διοτρεφές, αἴ κ᾽ ἐθέλῃσθα,</p>
<p><a>δ392</a> ὅττι τοι ἐν μεγάροισι κακόν τ᾽ ἀγαθόν τε τέτυκται</p>
<p><a>δ393</a> οἰχομένοιο σέθεν δολιχὴν ὁδὸν ἀργαλέην τε.</p>
<p><a>δ394</a> ὣς ἔφατ᾽, αὐτὰρ ἐγώ μιν ἀμειβόμενος προσέειπον:</p>
<p><a>δ395</a> αὐτὴ νῦν φράζευ σὺ λόχον θείοιο γέροντος,</p>
<p><a>δ396</a> μή πώς με προϊδὼν ἠὲ προδαεὶς ἀλέηται:</p>
<p><a>δ397</a> ἀργαλέος γάρ τ᾽ ἐστὶ θεὸς βροτῷ ἀνδρὶ δαμῆναι.</p>
<p><a>δ398</a> ὣς ἐφάμην, ἡ δ᾽ αὐτίκ᾽ ἀμείβετο δῖα θεάων:</p>
<p><a>δ399</a> τοιγὰρ ἐγώ τοι, ξεῖνε, μάλ᾽ ἀτρεκέως ἀγορεύσω.</p>
<p><a>δ400</a> ἦμος δ᾽ ἠέλιος μέσον οὐρανὸν ἀμφιβεβήκῃ,</p>
<p><a>δ401</a> τῆμος ἄρ᾽ ἐξ ἁλὸς εἶσι γέρων ἅλιος νημερτὴς</p>
<p><a>δ402</a> πνοιῇ ὕπο Ζεφύροιο μελαίνῃ φρικὶ καλυφθείς,</p>
<p><a>δ403</a> ἐκ δ᾽ ἐλθὼν κοιμᾶται ὑπὸ σπέσσι γλαφυροῖσιν:</p>
<p><a>δ404</a> ἀμφὶ δέ μιν φῶκαι νέποδες καλῆς ἁλοσύδνης</p>
<p><a>δ405</a> ἁθρόαι εὕδουσιν,  πολιῆς ἁλὸς ἐξαναδῦσαι,</p>
<p><a>δ406</a> πικρὸν ἀποπνείουσαι ἁλὸς πολυβενθέος ὀδμήν.</p>
<p><a>δ407</a> ἔνθα σ᾽ ἐγὼν ἀγαγοῦσα ἅμ᾽ ἠοῖ φαινομένηφιν</p>
<p><a>δ408</a> εὐνάσω ἑξείης: σὺ δ᾽ ἐὺ κρίνασθαι ἑταίρους</p>
<p><a>δ409</a> τρεῖς, οἵ τοι παρὰ νηυσὶν ἐυσσέλμοισιν ἄριστοι.</p>
<p><a>δ410</a> πάντα δέ τοι ἐρέω ὀλοφώια τοῖο γέροντος.</p>
<p><a>δ411</a> φώκας μέν τοι πρῶτον ἀριθμήσει καὶ ἔπεισιν:</p>
<p><a>δ412</a> αὐτὰρ ἐπὴν πάσας πεμπάσσεται ἠδὲ ἴδηται,</p>
<p><a>δ413</a> λέξεται ἐν μέσσῃσι νομεὺς ὣς πώεσι μήλων.</p>
<p><a>δ414</a> τὸν μὲν ἐπὴν δὴ πρῶτα κατευνηθέντα ἴδησθε,</p>
<p><a>δ415</a> καὶ τότ᾽ ἔπειθ᾽ ὑμῖν μελέτω κάρτος τε βίη τε,</p>
<p><a>δ416</a> αὖθι δ᾽ ἔχειν μεμαῶτα καὶ ἐσσύμενόν περ ἀλύξαι.</p>
<p><a>δ417</a> πάντα δὲ γιγνόμενος πειρήσεται, ὅσσ᾽ ἐπὶ γαῖαν</p>
<p><a>δ418</a> ἑρπετὰ γίγνονται, καὶ ὕδωρ καὶ θεσπιδαὲς πῦρ:</p>
<p><a>δ419</a> ὑμεῖς δ᾽ ἀστεμφέως ἐχέμεν μᾶλλόν τε πιέζειν.</p>
<p><a>δ420</a> ἀλλ᾽ ὅτε κεν δή σ᾽ αὐτὸς ἀνείρηται ἐπέεσσι,</p>
<p><a>δ421</a> τοῖος ἐὼν οἷόν κε κατευνηθέντα ἴδησθε,</p>
<p><a>δ422</a> καὶ τότε δὴ σχέσθαι τε βίης λῦσαί τε γέροντα,</p>
<p><a>δ423</a> ἥρως, εἴρεσθαι δέ, θεῶν ὅς τίς σε χαλέπτει,</p>
<p><a>δ424</a> νόστον θ᾽, ὡς ἐπὶ πόντον ἐλεύσεαι ἰχθυόεντα.</p>
<p><a>δ425</a> ὣς εἰποῦσ᾽ ὑπὸ πόντον ἐδύσετο κυμαίνοντα.</p>
<p><a>δ426</a> αὐτὰρ ἐγὼν ἐπὶ νῆας, ὅθ᾽ ἕστασαν ἐν ψαμάθοισιν,</p>
<p><a>δ427</a> ἤια: πολλὰ δέ μοι κραδίη πόρφυρε κιόντι.</p>
<p><a>δ428</a> αὐτὰρ ἐπεί ῥ᾽ ἐπὶ νῆα κατήλυθον ἠδὲ θάλασσαν,</p>
<p><a>δ429</a> δόρπον θ᾽ ὁπλισάμεσθ᾽, ἐπί τ᾽ ἤλυθεν ἀμβροσίη νύξ:</p>
<p><a>δ430</a> δὴ τότε κοιμήθημεν ἐπὶ ῥηγμῖνι θαλάσσης.</p>
<p><a>δ431</a> ἦμος δ᾽ ἠριγένεια φάνη ῥοδοδάκτυλος Ἠώς,</p>
<p><a>δ432</a> καὶ τότε δὴ παρὰ θῖνα θαλάσσης εὐρυπόροιο</p>
<p><a>δ433</a> ἤια πολλὰ θεοὺς γουνούμενος: αὐτὰρ ἑταίρους</p>
<p><a>δ434</a> τρεῖς ἄγον, οἷσι μάλιστα πεποίθεα πᾶσαν ἐπ᾽ ἰθύν.</p>
<p><a>δ435</a> τόφρα δ᾽ ἄρ᾽ ἥ γ᾽ ὑποδῦσα θαλάσσης εὐρέα κόλπον</p>
<p><a>δ436</a> τέσσαρα φωκάων ἐκ πόντου δέρματ᾽ ἔνεικε:</p>
<p><a>δ437</a> πάντα δ᾽ ἔσαν νεόδαρτα: δόλον δ᾽ ἐπεμήδετο πατρί.</p>
<p><a>δ438</a> εὐνὰς δ᾽ ἐν ψαμάθοισι διαγλάψασ᾽ ἁλίῃσιν</p>
<p><a>δ439</a> ἧστο μένουσ᾽: ἡμεῖς δὲ μάλα σχεδὸν ἤλθομεν αὐτῆς:</p>
<p><a>δ440</a> ἑξείης δ᾽ εὔνησε,  βάλεν δ᾽ ἐπὶ δέρμα ἑκάστῳ.</p>
<p><a>δ441</a> ἔνθα κεν αἰνότατος λόχος ἔπλετο: τεῖρε γὰρ αἰνῶς</p>
<p><a>δ442</a> φωκάων ἁλιοτρεφέων ὀλοώτατος ὀδμή:</p>
<p><a>δ443</a> τίς γάρ κ᾽ εἰναλίῳ παρὰ κήτεϊ κοιμηθείη;</p>
<p><a>δ444</a> ἀλλ᾽ αὐτὴ ἐσάωσε καὶ ἐφράσατο μέγ᾽ ὄνειαρ:</p>
<p><a>δ445</a> ἀμβροσίην ὑπὸ ῥῖνα ἑκάστῳ θῆκε φέρουσα</p>
<p><a>δ446</a> ἡδὺ μάλα πνείουσαν, ὄλεσσε δὲ κήτεος ὀδμήν.</p>
<p><a>δ447</a> πᾶσαν δ᾽ ἠοίην μένομεν τετληότι θυμῷ:</p>
<p><a>δ448</a> φῶκαι δ᾽ ἐξ ἁλὸς ἦλθον ἀολλέες. αἱ μὲν ἔπειτα</p>
<p><a>δ449</a> ἑξῆς εὐνάζοντο παρὰ ῥηγμῖνι θαλάσσης:</p>
<p><a>δ450</a> ἔνδιος δ᾽ ὁ γέρων ἦλθ᾽ ἐξ ἁλός,  εὗρε δὲ φώκας</p>
<p><a>δ451</a> ζατρεφέας, πάσας δ᾽ ἄρ᾽ ἐπῴχετο, λέκτο δ᾽ ἀριθμόν:</p>
<p><a>δ452</a> ἐν δ᾽ ἡμέας πρώτους λέγε κήτεσιν, οὐδέ τι θυμῷ</p>
<p><a>δ453</a> ὠΐσθη δόλον εἶναι: ἔπειτα δὲ λέκτο καὶ αὐτός.</p>
<p><a>δ454</a> ἡμεῖς δὲ ἰάχοντες ἐπεσσύμεθ᾽, ἀμφὶ δὲ χεῖρας</p>
<p><a>δ455</a> βάλλομεν: οὐδ᾽ ὁ γέρων δολίης ἐπελήθετο τέχνης,</p>
<p><a>δ456</a> ἀλλ᾽ ἦ τοι πρώτιστα λέων γένετ᾽ ἠυγένειος,</p>
<p><a>δ457</a> αὐτὰρ ἔπειτα δράκων καὶ πάρδαλις ἠδὲ μέγας σῦς:</p>
<p><a>δ458</a> γίγνετο δ᾽ ὑγρὸν ὕδωρ καὶ δένδρεον ὑψιπέτηλον:</p>
<p><a>δ459</a> ἡμεῖς δ᾽ ἀστεμφέως ἔχομεν τετληότι θυμῷ.</p>
<p><a>δ460</a> ἀλλ᾽ ὅτε δή ῥ᾽ ἀνίαζ᾽ ὁ γέρων ὀλοφώια εἰδώς,</p>
<p><a>δ461</a> καὶ τότε δή μ᾽ ἐπέεσσιν ἀνειρόμενος προσέειπε:</p>
<p><a>δ462</a> τίς νύ τοι, Ἀτρέος υἱέ, θεῶν συμφράσσατο βουλάς,</p>
<p><a>δ463</a> ὄφρα μ᾽ ἕλοις ἀέκοντα λοχησάμενος; τέο σε χρή;</p>
<p><a>δ464</a> ὣς ἔφατ᾽, αὐτὰρ ἐγώ μιν ἀμειβόμενος προσέειπον:</p>
<p><a>δ465</a> οἶσθα, γέρον, τί με ταῦτα παρατροπέων ἐρεείνεις;</p>
<p><a>δ466</a> ὡς δὴ δήθ᾽ ἐνὶ νήσῳ ἐρύκομαι, οὐδέ τι τέκμωρ</p>
<p><a>δ467</a> εὑρέμεναι δύναμαι, μινύθει δέ μοι ἔνδοθεν ἦτορ.</p>
<p><a>δ468</a> ἀλλὰ σύ πέρ μοι εἰπέ, θεοὶ δέ τε πάντα ἴσασιν,</p>
<p><a>δ469</a> ὅς τίς μ᾽ ἀθανάτων πεδάᾳ καὶ ἔδησε κελεύθου,</p>
<p><a>δ470</a> νόστον θ᾽,  ὡς ἐπὶ πόντον ἐλεύσομαι ἰχθυόεντα.</p>
<p><a>δ471</a> ὣς ἐφάμην, ὁ δέ μ᾽ αὐτίκ᾽ ἀμειβόμενος προσέειπεν:</p>
<p><a>δ472</a> ἀλλὰ μάλ᾽ ὤφελλες Διί τ᾽ ἄλλοισίν τε θεοῖσι</p>
<p><a>δ473</a> ῥέξας ἱερὰ κάλ᾽ ἀναβαινέμεν, ὄφρα τάχιστα</p>
<p><a>δ474</a> σὴν ἐς πατρίδ᾽ ἵκοιο πλέων ἐπὶ οἴνοπα πόντον.</p>
<p><a>δ475</a> οὐ γάρ τοι πρὶν μοῖρα φίλους τ᾽ ἰδέειν καὶ ἱκέσθαι</p>
<p><a>δ476</a> οἶκον ἐυκτίμενον καὶ σὴν ἐς πατρίδα γαῖαν,</p>
<p><a>δ477</a> πρίν γ᾽ ὅτ᾽ ἂν Αἰγύπτοιο, διιπετέος ποταμοῖο,</p>
<p><a>δ478</a> αὖτις ὕδωρ ἔλθῃς ῥέξῃς θ᾽ ἱερὰς ἑκατόμβας</p>
<p><a>δ479</a> ἀθανάτοισι θεοῖσι, τοὶ οὐρανὸν εὐρὺν ἔχουσι:</p>
<p><a>δ480</a> καὶ τότε τοι δώσουσιν ὁδὸν θεοί,  ἣν σὺ μενοινᾷς.</p>
<p><a>δ481</a> ὣς ἔφατ᾽, αὐτὰρ ἐμοί γε κατεκλάσθη φίλον ἦτορ,</p>
<p><a>δ482</a> οὕνεκά μ᾽ αὖτις ἄνωγεν ἐπ᾽ ἠεροειδέα πόντον</p>
<p><a>δ483</a> Αἴγυπτόνδ᾽ ἰέναι, δολιχὴν ὁδὸν ἀργαλέην τε.</p>
<p><a>δ484</a> ἀλλὰ καὶ ὣς μύθοισιν ἀμειβόμενος προσέειπον:</p>
<p><a>δ485</a> ταῦτα μὲν οὕτω δὴ τελέω, γέρον, ὡς σὺ κελεύεις.</p>
<p><a>δ486</a> ἀλλ᾽ ἄγε μοι τόδε εἰπὲ καὶ ἀτρεκέως κατάλεξον,</p>
<p><a>δ487</a> ἢ πάντες σὺν νηυσὶν ἀπήμονες ἦλθον Ἀχαιοί,</p>
<p><a>δ488</a> οὓς Νέστωρ καὶ ἐγὼ λίπομεν Τροίηθεν ἰόντες,</p>
<p><a>δ489</a> ἦέ τις ὤλετ᾽ ὀλέθρῳ ἀδευκέι ἧς ἐπὶ νηὸς</p>
<p><a>δ490</a> ἠὲ φίλων ἐν χερσίν,  ἐπεὶ πόλεμον τολύπευσεν.</p>
<p><a>δ491</a> ὣς ἐφάμην, ὁ δέ μ᾽ αὐτίκ᾽ ἀμειβόμενος προσέειπεν:</p>
<p><a>δ492</a> Ἀτρεΐδη, τί με ταῦτα διείρεαι; οὐδέ τί σε χρὴ</p>
<p><a>δ493</a> ἴδμεναι, οὐδὲ δαῆναι ἐμὸν νόον: οὐδέ σέ φημι</p>
<p><a>δ494</a> δὴν ἄκλαυτον ἔσεσθαι, ἐπὴν ἐὺ πάντα πύθηαι.</p>
<p><a>δ495</a> πολλοὶ μὲν γὰρ τῶν γε δάμεν,  πολλοὶ δὲ λίποντο:</p>
<p><a>δ496</a> ἀρχοὶ δ᾽ αὖ δύο μοῦνοι Ἀχαιῶν χαλκοχιτώνων</p>
<p><a>δ497</a> ἐν νόστῳ ἀπόλοντο: μάχῃ δέ τε καὶ σὺ παρῆσθα.</p>
<p><a>δ498</a> εἷς δ᾽ ἔτι που ζωὸς κατερύκεται εὐρέι πόντῳ.</p>
<p><a>δ499</a> Αἴας μὲν μετὰ νηυσὶ δάμη δολιχηρέτμοισι.</p>
<p><a>δ500</a> Γυρῇσίν μιν πρῶτα Ποσειδάων ἐπέλασσεν</p>
<p><a>δ501</a> πέτρῃσιν μεγάλῃσι καὶ ἐξεσάωσε θαλάσσης:</p>
<p><a>δ502</a> καί νύ κεν ἔκφυγε κῆρα καὶ ἐχθόμενός περ Ἀθήνῃ,</p>
<p><a>δ503</a> εἰ μὴ ὑπερφίαλον ἔπος ἔκβαλε καὶ μέγ᾽ ἀάσθη:</p>
<p><a>δ504</a> φῆ ῥ᾽ ἀέκητι θεῶν φυγέειν μέγα λαῖτμα θαλάσσης.</p>
<p><a>δ505</a> τοῦ δὲ Ποσειδάων μεγάλ᾽ ἔκλυεν αὐδήσαντος:</p>
<p><a>δ506</a> αὐτίκ᾽ ἔπειτα τρίαιναν ἑλὼν χερσὶ στιβαρῇσιν</p>
<p><a>δ507</a> ἤλασε Γυραίην πέτρην, ἀπὸ δ᾽ ἔσχισεν αὐτήν:</p>
<p><a>δ508</a> καὶ τὸ μὲν αὐτόθι μεῖνε, τὸ δὲ τρύφος ἔμπεσε πόντῳ,</p>
<p><a>δ509</a> τῷ ῥ᾽ Αἴας τὸ πρῶτον ἐφεζόμενος μέγ᾽ ἀάσθη:</p>
<p><a>δ510</a> τὸν δ᾽ ἐφόρει κατὰ πόντον ἀπείρονα κυμαίνοντα.</p>
<p><a>δ511</a> ὣς ὁ μὲν ἔνθ᾽ ἀπόλωλεν, ἐπεὶ πίεν ἁλμυρὸν ὕδωρ.</p>
<p><a>δ512</a> σὸς δέ που ἔκφυγε κῆρας ἀδελφεὸς ἠδ᾽ ὑπάλυξεν</p>
<p><a>δ513</a> ἐν νηυσὶ γλαφυρῇσι: σάωσε δὲ πότνια Ἥρη.</p>
<p><a>δ514</a> ἀλλ᾽ ὅτε δὴ τάχ᾽ ἔμελλε Μαλειάων ὄρος αἰπὺ</p>
<p><a>δ515</a> ἵξεσθαι,  τότε δή μιν ἀναρπάξασα θύελλα</p>
<p><a>δ516</a> πόντον ἐπ᾽ ἰχθυόεντα φέρεν βαρέα στενάχοντα,</p>
<p><a>δ517</a> ἀγροῦ ἐπ᾽ ἐσχατιήν, ὅθι δώματα ναῖε Θυέστης</p>
<p><a>δ518</a> τὸ πρίν, ἀτὰρ τότ᾽ ἔναιε Θυεστιάδης Αἴγισθος.</p>
<p><a>δ519</a> ἀλλ᾽ ὅτε δὴ καὶ κεῖθεν ἐφαίνετο νόστος ἀπήμων,</p>
<p><a>δ520</a> ἂψ δὲ θεοὶ οὖρον στρέψαν,  καὶ οἴκαδ᾽ ἵκοντο,</p>
<p><a>δ521</a> ἦ τοι ὁ μὲν χαίρων ἐπεβήσετο πατρίδος αἴης</p>
<p><a>δ522</a> καὶ κύνει ἁπτόμενος ἣν πατρίδα: πολλὰ δ᾽ ἀπ᾽ αὐτοῦ</p>
<p><a>δ523</a> δάκρυα θερμὰ χέοντ᾽, ἐπεὶ ἀσπασίως ἴδε γαῖαν.</p>
<p><a>δ524</a> τὸν δ᾽ ἄρ᾽ ἀπὸ σκοπιῆς εἶδε σκοπός, ὅν ῥα καθεῖσεν</p>
<p><a>δ525</a> Αἴγισθος δολόμητις ἄγων,  ὑπὸ δ᾽ ἔσχετο μισθὸν</p>
<p><a>δ526</a> χρυσοῦ δοιὰ τάλαντα: φύλασσε δ᾽ ὅ γ᾽ εἰς ἐνιαυτόν,</p>
<p><a>δ527</a> μή ἑ λάθοι παριών, μνήσαιτο δὲ θούριδος ἀλκῆς.</p>
<p><a>δ528</a> βῆ δ᾽ ἴμεν ἀγγελέων πρὸς δώματα ποιμένι λαῶν.</p>
<p><a>δ529</a> αὐτίκα δ᾽ Αἴγισθος δολίην ἐφράσσατο τέχνην:</p>
<p><a>δ530</a> κρινάμενος κατὰ δῆμον ἐείκοσι φῶτας ἀρίστους</p>
<p><a>δ531</a> εἷσε λόχον, ἑτέρωθι δ᾽ ἀνώγει δαῖτα πένεσθαι.</p>
<p><a>δ532</a> αὐτὰρ ὁ βῆ καλέων Ἀγαμέμνονα, ποιμένα λαῶν</p>
<p><a>δ533</a> ἵπποισιν καὶ ὄχεσφιν, ἀεικέα μερμηρίζων.</p>
<p><a>δ534</a> τὸν δ᾽ οὐκ εἰδότ᾽ ὄλεθρον ἀνήγαγε καὶ κατέπεφνεν</p>
<p><a>δ535</a> δειπνίσσας,  ὥς τίς τε κατέκτανε βοῦν ἐπὶ φάτνῃ.</p>
<p><a>δ536</a> οὐδέ τις Ἀτρεΐδεω ἑτάρων λίπεθ᾽ οἵ οἱ ἕποντο,</p>
<p><a>δ537</a> οὐδέ τις Αἰγίσθου, ἀλλ᾽ ἔκταθεν ἐν μεγάροισιν.</p>
<p><a>δ538</a> ὣς ἔφατ᾽, αὐτὰρ ἐμοί γε κατεκλάσθη φίλον ἦτορ,</p>
<p><a>δ539</a> κλαῖον δ᾽ ἐν ψαμάθοισι καθήμενος, οὐδέ νύ μοι κῆρ</p>
<p><a>δ540</a> ἤθελ᾽ ἔτι ζώειν καὶ ὁρᾶν φάος ἠελίοιο.</p>
<p><a>δ541</a> αὐτὰρ ἐπεὶ κλαίων τε κυλινδόμενός τε κορέσθην,</p>
<p><a>δ542</a> δὴ τότε με προσέειπε γέρων ἅλιος νημερτής:</p>
<p><a>δ543</a> μηκέτι, Ἀτρέος υἱέ, πολὺν χρόνον ἀσκελὲς οὕτω</p>
<p><a>δ544</a> κλαῖ᾽, ἐπεὶ οὐκ ἄνυσίν τινα δήομεν: ἀλλὰ τάχιστα</p>
<p><a>δ545</a> πείρα ὅπως κεν δὴ σὴν πατρίδα γαῖαν ἵκηαι.</p>
<p><a>δ546</a> ἢ γάρ μιν ζωόν γε κιχήσεαι, ἤ κεν Ὀρέστης</p>
<p><a>δ547</a> κτεῖνεν ὑποφθάμενος, σὺ δέ κεν τάφου ἀντιβολήσαις.</p>
<p><a>δ548</a> ὣς ἔφατ᾽, αὐτὰρ ἐμοὶ κραδίη καὶ θυμὸς ἀγήνωρ</p>
<p><a>δ549</a> αὖτις ἐνὶ στήθεσσι καὶ ἀχνυμένῳ περ ἰάνθη,</p>
<p><a>δ550</a> καί μιν φωνήσας ἔπεα πτερόεντα προσηύδων:</p>
<p><a>δ551</a> τούτους μὲν δὴ οἶδα: σὺ δὲ τρίτον ἄνδρ᾽ ὀνόμαζε,</p>
<p><a>δ552</a> ὅς τις ἔτι ζωὸς κατερύκεται εὐρέι πόντῳ</p>
<p><a>δ553</a> ἠὲ θανών: ἐθέλω δὲ καὶ ἀχνύμενός περ ἀκοῦσαι.</p>
<p><a>δ554</a> ὣς ἐφάμην, ὁ δέ μ᾽ αὐτίκ᾽ ἀμειβόμενος προσέειπεν:</p>
<p><a>δ555</a> υἱὸς Λαέρτεω,  Ἰθάκῃ ἔνι οἰκία ναίων:</p>
<p><a>δ556</a> τὸν δ᾽ ἴδον ἐν νήσῳ θαλερὸν κατὰ δάκρυ χέοντα,</p>
<p><a>δ557</a> νύμφης ἐν μεγάροισι Καλυψοῦς, ἥ μιν ἀνάγκῃ</p>
<p><a>δ558</a> ἴσχει: ὁ δ᾽ οὐ δύναται ἣν πατρίδα γαῖαν ἱκέσθαι:</p>
<p><a>δ559</a> οὐ γάρ οἱ πάρα νῆες ἐπήρετμοι καὶ ἑταῖροι,</p>
<p><a>δ560</a> οἵ κέν μιν πέμποιεν ἐπ᾽ εὐρέα νῶτα θαλάσσης.</p>
<p><a>δ561</a> σοι δ᾽ οὐ θέσφατόν ἐστι, διοτρεφὲς ὦ Μενέλαε,</p>
<p><a>δ562</a> Ἄργει ἐν ἱπποβότῳ θανέειν καὶ πότμον ἐπισπεῖν,</p>
<p><a>δ563</a> ἀλλά σ᾽ ἐς Ἠλύσιον πεδίον καὶ πείρατα γαίης</p>
<p><a>δ564</a> ἀθάνατοι πέμψουσιν, ὅθι ξανθὸς Ῥαδάμανθυς,</p>
<p><a>δ565</a> τῇ περ ῥηίστη βιοτὴ πέλει ἀνθρώποισιν:</p>
<p><a>δ566</a> οὐ νιφετός, οὔτ᾽ ἂρ χειμὼν πολὺς οὔτε ποτ᾽ ὄμβρος,</p>
<p><a>δ567</a> ἀλλ᾽ αἰεὶ Ζεφύροιο λιγὺ πνείοντος ἀήτας</p>
<p><a>δ568</a> Ὠκεανὸς ἀνίησιν ἀναψύχειν ἀνθρώπους:</p>
<p><a>δ569</a> οὕνεκ᾽ ἔχεις Ἑλένην καί σφιν γαμβρὸς Διός ἐσσι.</p>
<p><a>δ570</a> ὣς εἰπὼν ὑπὸ πόντον ἐδύσετο κυμαίνοντα.</p>
<p><a>δ571</a> αὐτὰρ ἐγὼν ἐπὶ νῆας ἅμ᾽ ἀντιθέοις ἑτάροισιν</p>
<p><a>δ572</a> ἤια, πολλὰ δέ μοι κραδίη πόρφυρε κιόντι.</p>
<p><a>δ573</a> αὐτὰρ ἐπεί ῥ᾽ ἐπὶ νῆα κατήλθομεν ἠδὲ θάλασσαν,</p>
<p><a>δ574</a> δόρπον θ᾽ ὁπλισάμεσθ᾽, ἐπί τ᾽ ἤλυθεν ἀμβροσίη νύξ,</p>
<p><a>δ575</a> δὴ τότε κοιμήθημεν ἐπὶ ῥηγμῖνι θαλάσσης.</p>
<p><a>δ576</a> ἦμος δ᾽ ἠριγένεια φάνη ῥοδοδάκτυλος Ἠώς,</p>
<p><a>δ577</a> νῆας μὲν πάμπρωτον ἐρύσσαμεν εἰς ἅλα δῖαν,</p>
<p><a>δ578</a> ἐν δ᾽ ἱστοὺς τιθέμεσθα καὶ ἱστία νηυσὶν ἐίσῃς,</p>
<p><a>δ579</a> ἂν δὲ καὶ αὐτοὶ βάντες ἐπὶ κληῖσι καθῖζον:</p>
<p><a>δ580</a> ἑξῆς δ᾽ ἑζόμενοι πολιὴν ἅλα τύπτον ἐρετμοῖς.</p>
<p><a>δ581</a> ἂψ δ᾽ εἰς Αἰγύπτοιο διιπετέος ποταμοῖο</p>
<p><a>δ582</a> στῆσα νέας, καὶ ἔρεξα τεληέσσας ἑκατόμβας.</p>
<p><a>δ583</a> αὐτὰρ ἐπεὶ κατέπαυσα θεῶν χόλον αἰὲν ἐόντων,</p>
<p><a>δ584</a> χεῦ᾽ Ἀγαμέμνονι τύμβον, ἵν᾽ ἄσβεστον κλέος εἴη.</p>
<p><a>δ585</a> ταῦτα τελευτήσας νεόμην,  ἔδοσαν δέ μοι οὖρον</p>
<p><a>δ586</a> ἀθάνατοι, τοί μ᾽ ὦκα φίλην ἐς πατρίδ᾽ ἔπεμψαν.</p>
<p><a>δ587</a> ἀλλ᾽ ἄγε νῦν ἐπίμεινον ἐνὶ μεγάροισιν ἐμοῖσιν,</p>
<p><a>δ588</a> ὄφρα κεν ἑνδεκάτη τε δυωδεκάτη τε γένηται:</p>
<p><a>δ589</a> καὶ τότε σ᾽ εὖ πέμψω, δώσω δέ τοι ἀγλαὰ δῶρα,</p>
<p><a>δ590</a> τρεῖς ἵππους καὶ δίφρον ἐύξοον: αὐτὰρ ἔπειτα</p>
<p><a>δ591</a> δώσω καλὸν ἄλεισον, ἵνα σπένδῃσθα θεοῖσιν</p>
<p><a>δ592</a> ἀθανάτοις ἐμέθεν μεμνημένος ἤματα πάντα.</p>
<p><a>δ593</a> τὸν δ᾽ αὖ Τηλέμαχος πεπνυμένος ἀντίον ηὔδα:</p>
<p><a>δ594</a> Ἀτρεΐδη, μὴ δή με πολὺν χρόνον ἐνθάδ᾽ ἔρυκε.</p>
<p><a>δ595</a> καὶ γάρ κ᾽ εἰς ἐνιαυτὸν ἐγὼ παρὰ σοί γ᾽ ἀνεχοίμην</p>
<p><a>δ596</a> ἥμενος, οὐδέ κέ μ᾽ οἴκου ἕλοι πόθος οὐδὲ τοκήων:</p>
<p><a>δ597</a> αἰνῶς γὰρ μύθοισιν ἔπεσσί τε σοῖσιν ἀκούων</p>
<p><a>δ598</a> τέρπομαι. ἀλλ᾽ ἤδη μοι ἀνιάζουσιν ἑταῖροι</p>
<p><a>δ599</a> ἐν Πύλῳ ἠγαθέῃ: σὺ δέ με χρόνον ἐνθάδ᾽ ἐρύκεις.</p>
<p><a>δ600</a> δῶρον δ᾽ ὅττι κέ μοι δοίης,  κειμήλιον ἔστω:</p>
<p><a>δ601</a> ἵππους δ᾽ εἰς Ἰθάκην οὐκ ἄξομαι, ἀλλὰ σοὶ αὐτῷ</p>
<p><a>δ602</a> ἐνθάδε λείψω ἄγαλμα: σὺ γὰρ πεδίοιο ἀνάσσεις</p>
<p><a>δ603</a> εὐρέος, ᾧ ἔνι μὲν λωτὸς πολύς, ἐν δὲ κύπειρον</p>
<p><a>δ604</a> πυροί τε ζειαί τε ἰδ᾽ εὐρυφυὲς κρῖ λευκόν.</p>
<p><a>δ605</a> ἐν δ᾽ Ἰθάκῃ οὔτ᾽ ἂρ δρόμοι εὐρέες οὔτε τι λειμών:</p>
<p><a>δ606</a> αἰγίβοτος, καὶ μᾶλλον ἐπήρατος ἱπποβότοιο.</p>
<p><a>δ607</a> οὐ γάρ τις νήσων ἱππήλατος οὐδ᾽ ἐυλείμων,</p>
<p><a>δ608</a> αἵ θ᾽ ἁλὶ κεκλίαται: Ἰθάκη δέ τε καὶ περὶ πασέων.</p>
<p><a>δ609</a> ὣς φάτο, μείδησεν δὲ βοὴν ἀγαθὸς Μενέλαος,</p>
<p><a>δ610</a> χειρί τέ μιν κατέρεξεν ἔπος τ᾽ ἔφατ᾽ ἔκ τ᾽ ὀνόμαζεν:</p>
<p><a>δ611</a> αἵματός εἰς ἀγαθοῖο, φίλον τέκος, οἷ᾽ ἀγορεύεις:</p>
<p><a>δ612</a> τοιγὰρ ἐγώ τοι ταῦτα μεταστήσω: δύναμαι γάρ.</p>
<p><a>δ613</a> δώρων δ᾽ ὅσσ᾽ ἐν ἐμῷ οἴκῳ κειμήλια κεῖται,</p>
<p><a>δ614</a> δώσω ὃ κάλλιστον καὶ τιμηέστατόν ἐστιν:</p>
<p><a>δ615</a> δώσω τοι κρητῆρα τετυγμένον: ἀργύρεος δὲ</p>
<p><a>δ616</a> ἔστιν ἅπας, χρυσῷ δ᾽ χείλεα κεκράανται,</p>
<p><a>δ617</a> ἔργον δ᾽ Ἡφαίστοιο. πόρεν δέ ἑ Φαίδιμος ἥρως,</p>
<p><a>δ618</a> Σιδονίων βασιλεύς, ὅθ᾽ ἑὸς δόμος ἀμφεκάλυψε</p>
<p><a>δ619</a> κεῖσέ με νοστήσαντα: τεῒν δ᾽ ἐθέλω τόδ᾽ ὀπάσσαι.</p>
<p><a>δ620</a> ὣς οἱ μὲν τοιαῦτα πρὸς ἀλλήλους ἀγόρευον,</p>
<p><a>δ621</a> δαιτυμόνες δ᾽ ἐς δώματ᾽ ἴσαν θείου βασιλῆος.</p>
<p><a>δ622</a> οἱ δ᾽ ἦγον μὲν μῆλα, φέρον δ᾽ ἐυήνορα οἶνον:</p>
<p><a>δ623</a> σῖτον δέ σφ᾽ ἄλοχοι καλλικρήδεμνοι ἔπεμπον.</p>
<p><a>δ624</a> ὣς οἱ μὲν περὶ δεῖπνον ἐνὶ μεγάροισι πένοντο.</p>
<p><a>δ625</a> μνηστῆρες δὲ πάροιθεν Ὀδυσσῆος μεγάροιο</p>
<p><a>δ626</a> δίσκοισιν τέρποντο καὶ αἰγανέῃσιν ἱέντες</p>
<p><a>δ627</a> ἐν τυκτῷ δαπέδῳ, ὅθι περ πάρος, ὕβριν ἔχοντες.</p>
<p><a>δ628</a> Ἀντίνοος δὲ καθῆστο καὶ Εὐρύμαχος θεοειδής,</p>
<p><a>δ629</a> ἀρχοὶ μνηστήρων, ἀρετῇ δ᾽ ἔσαν ἔξοχ᾽ ἄριστοι.</p>
<p><a>δ630</a> τοῖς δ᾽ υἱὸς Φρονίοιο Νοήμων ἐγγύθεν ἐλθὼν</p>
<p><a>δ631</a> Ἀντίνοον μύθοισιν ἀνειρόμενος προσέειπεν:</p>
<p><a>δ632</a> Ἀντίνο᾽, ἦ ῥά τι ἴδμεν ἐνὶ φρεσίν, ἦε καὶ οὐκί,</p>
<p><a>δ633</a> ὁππότε Τηλέμαχος νεῖτ᾽ ἐκ Πύλου ἠμαθόεντος;</p>
<p><a>δ634</a> νῆά μοι οἴχετ᾽ ἄγων: ἐμὲ δὲ χρεὼ γίγνεται αὐτῆς</p>
<p><a>δ635</a> Ἤλιδ᾽ ἐς εὐρύχορον διαβήμεναι,  ἔνθα μοι ἵπποι</p>
<p><a>δ636</a> δώδεκα θήλειαι, ὑπὸ δ᾽ ἡμίονοι ταλαεργοὶ</p>
<p><a>δ637</a> ἀδμῆτες: τῶν κέν τιν᾽ ἐλασσάμενος δαμασαίμην.</p>
<p><a>δ638</a> ὣς ἔφαθ᾽, οἱ δ᾽ ἀνὰ θυμὸν ἐθάμβεον: οὐ γὰρ ἔφαντο</p>
<p><a>δ639</a> ἐς Πύλον οἴχεσθαι Νηλήιον, ἀλλά που αὐτοῦ</p>
<p><a>δ640</a> ἀγρῶν ἢ μήλοισι παρέμμεναι ἠὲ συβώτη.</p>
<p><a>δ641</a> τὸν δ᾽ αὖτ᾽ Ἀντίνοος προσέφη Εὐπείθεος υἱός:</p>
<p><a>δ642</a> νημερτές μοι ἔνισπε, πότ᾽ ᾤχετο καὶ τίνες αὐτῷ</p>
<p><a>δ643</a> κοῦροι ἕποντ᾽; Ἰθάκης ἐξαίρετοι, ἦ ἑοὶ αὐτοῦ</p>
<p><a>δ644</a> θῆτές τε δμῶές τε; δύναιτό κε καὶ τὸ τελέσσαι.</p>
<p><a>δ645</a> καί μοι τοῦτ᾽ ἀγόρευσον ἐτήτυμον,  ὄφρ᾽ ἐὺ εἰδῶ,</p>
<p><a>δ646</a> ἤ σε βίῃ ἀέκοντος ἀπηύρα νῆα μέλαιναν,</p>
<p><a>δ647</a> ἦε ἑκών οἱ δῶκας, ἐπεὶ προσπτύξατο μύθῳ.</p>
<p><a>δ648</a> τὸν δ᾽ υἱὸς Φρονίοιο Νοήμων ἀντίον ηὔδα:</p>
<p><a>δ649</a> αὐτὸς ἑκών οἱ δῶκα: τί κεν ῥέξειε καὶ ἄλλος,</p>
<p><a>δ650</a> ὁππότ᾽ ἀνὴρ τοιοῦτος ἔχων μελεδήματα θυμῷ</p>
<p><a>δ651</a> αἰτίζῃ; χαλεπόν κεν ἀνήνασθαι δόσιν εἴη.</p>
<p><a>δ652</a> κοῦροι δ᾽, οἳ κατὰ δῆμον ἀριστεύουσι μεθ᾽ ἡμέας,</p>
<p><a>δ653</a> οἵ οἱ ἕποντ᾽: ἐν δ᾽ ἀρχὸν ἐγὼ βαίνοντ᾽ ἐνόησα</p>
<p><a>δ654</a> Μέντορα, ἠὲ θεόν, τῷ δ᾽ αὐτῷ πάντα ἐῴκει.</p>
<p><a>δ655</a> ἀλλὰ τὸ θαυμάζω: ἴδον ἐνθάδε Μέντορα δῖον</p>
<p><a>δ656</a> χθιζὸν ὑπηοῖον, τότε δ᾽ ἔμβη νηὶ Πύλονδε.</p>
<p><a>δ657</a> ὣς ἄρα φωνήσας ἀπέβη πρὸς δώματα πατρός,</p>
<p><a>δ658</a> τοῖσιν δ᾽ ἀμφοτέροισιν ἀγάσσατο θυμὸς ἀγήνωρ.</p>
<p><a>δ659</a> μνηστῆρας δ᾽ ἄμυδις κάθισαν καὶ παῦσαν ἀέθλων.</p>
<p><a>δ660</a> τοῖσιν δ᾽ Ἀντίνοος μετέφη Εὐπείθεος υἱός,</p>
<p><a>δ661</a> ἀχνύμενος: μένεος δὲ μέγα φρένες ἀμφιμέλαιναι</p>
<p><a>δ662</a> πίμπλαντ᾽, ὄσσε δέ οἱ πυρὶ λαμπετόωντι ἐίκτην:</p>
<p><a>δ663</a> ὢ πόποι, ἦ μέγα ἔργον ὑπερφιάλως ἐτελέσθη</p>
<p><a>δ664</a> Τηλεμάχῳ ὁδὸς ἥδε: φάμεν δέ οἱ οὐ τελέεσθαι.</p>
<p><a>δ665</a> ἐκ τοσσῶνδ᾽ ἀέκητι νέος πάϊς οἴχεται αὔτως</p>
<p><a>δ666</a> νῆα ἐρυσσάμενος, κρίνας τ᾽ ἀνὰ δῆμον ἀρίστους.</p>
<p><a>δ667</a> ἄρξει καὶ προτέρω κακὸν ἔμμεναι: ἀλλά οἱ αὐτῷ</p>
<p><a>δ668</a> Ζεὺς ὀλέσειε βίην, πρὶν ἥβης μέτρον ἱκέσθαι.</p>
<p><a>δ669</a> ἀλλ᾽ ἄγε μοι δότε νῆα θοὴν καὶ εἴκοσ᾽ ἑταίρους,</p>
<p><a>δ670</a> ὄφρα μιν αὐτὸν ἰόντα λοχήσομαι ἠδὲ φυλάξω</p>
<p><a>δ671</a> ἐν πορθμῷ Ἰθάκης τε Σάμοιό τε παιπαλοέσσης,</p>
<p><a>δ672</a> ὡς ἂν ἐπισμυγερῶς ναυτίλλεται εἵνεκα πατρός.</p>
<p><a>δ673</a> ὣς ἔφαθ᾽, οἱ δ᾽ ἄρα πάντες ἐπῄνεον ἠδ᾽ ἐκέλευον.</p>
<p><a>δ674</a> αὐτίκ᾽ ἔπειτ᾽ ἀνστάντες ἔβαν δόμον εἰς Ὀδυσῆος.</p>
<p><a>δ675</a> οὐδ᾽ ἄρα Πηνελόπεια πολὺν χρόνον ἦεν ἄπυστος</p>
<p><a>δ676</a> μύθων, οὓς μνηστῆρες ἐνὶ φρεσὶ βυσσοδόμευον:</p>
<p><a>δ677</a> κῆρυξ γάρ οἱ ἔειπε Μέδων, ὃς ἐπεύθετο βουλὰς</p>
<p><a>δ678</a> αὐλῆς ἐκτὸς ἐών: οἱ δ᾽ ἔνδοθι μῆτιν ὕφαινον.</p>
<p><a>δ679</a> βῆ δ᾽ ἴμεν ἀγγελέων διὰ δώματα Πηνελοπείῃ:</p>
<p><a>δ680</a> τὸν δὲ κατ᾽ οὐδοῦ βάντα προσηύδα Πηνελόπεια:</p>
<p><a>δ681</a> κῆρυξ, τίπτε δέ σε πρόεσαν μνηστῆρες ἀγαυοί;</p>
<p><a>δ682</a> ἦ εἰπέμεναι δμῳῇσιν Ὀδυσσῆος θείοιο</p>
<p><a>δ683</a> ἔργων παύσασθαι, σφίσι δ᾽ αὐτοῖς δαῖτα πένεσθαι;</p>
<p><a>δ684</a> μὴ μνηστεύσαντες μηδ᾽ ἄλλοθ᾽ ὁμιλήσαντες</p>
<p><a>δ685</a> ὕστατα καὶ πύματα νῦν ἐνθάδε δειπνήσειαν:</p>
<p><a>δ686</a> οἳ θάμ᾽ ἀγειρόμενοι βίοτον κατακείρετε πολλόν,</p>
<p><a>δ687</a> κτῆσιν Τηλεμάχοιο δαΐφρονος: οὐδέ τι πατρῶν</p>
<p><a>δ688</a> ὑμετέρων τὸ πρόσθεν ἀκούετε, παῖδες ἐόντες,</p>
<p><a>δ689</a> οἷος Ὀδυσσεὺς ἔσκε μεθ᾽ ὑμετέροισι τοκεῦσιν,</p>
<p><a>δ690</a> οὔτε τινὰ ῥέξας ἐξαίσιον οὔτε τι εἰπὼν</p>
<p><a>δ691</a> ἐν δήμῳ, ἥ τ᾽ ἐστὶ δίκη θείων βασιλήων:</p>
<p><a>δ692</a> ἄλλον κ᾽ ἐχθαίρῃσι βροτῶν, ἄλλον κε φιλοίη.</p>
<p><a>δ693</a> κεῖνος δ᾽ οὔ ποτε πάμπαν ἀτάσθαλον ἄνδρα ἐώργει.</p>
<p><a>δ694</a> ἀλλ᾽ ὁ μὲν ὑμέτερος θυμὸς καὶ ἀεικέα ἔργα</p>
<p><a>δ695</a> φαίνεται,  οὐδέ τίς ἐστι χάρις μετόπισθ᾽ ἐυεργέων.</p>
<p><a>δ696</a> τὴν δ᾽ αὖτε προσέειπε Μέδων πεπνυμένα εἰδώς:</p>
<p><a>δ697</a> αἲ γὰρ δή, βασίλεια, τόδε πλεῖστον κακὸν εἴη.</p>
<p><a>δ698</a> ἀλλὰ πολὺ μεῖζόν τε καὶ ἀργαλεώτερον ἄλλο</p>
<p><a>δ699</a> μνηστῆρες φράζονται, ὃ μὴ τελέσειε Κρονίων:</p>
<p><a>δ700</a> Τηλέμαχον μεμάασι κατακτάμεν ὀξέι χαλκῷ</p>
<p><a>δ701</a> οἴκαδε νισόμενον: ὁ δ᾽ ἔβη μετὰ πατρὸς ἀκουὴν</p>
<p><a>δ702</a> ἐς Πύλον ἠγαθέην ἠδ᾽ ἐς Λακεδαίμονα δῖαν.</p>
<p><a>δ703</a> ὣς φάτο, τῆς δ᾽ αὐτοῦ λύτο γούνατα καὶ φίλον ἦτορ,</p>
<p><a>δ704</a> δὴν δέ μιν ἀμφασίη ἐπέων λάβε: τὼ δέ οἱ ὄσσε</p>
<p><a>δ705</a> δακρυόφι πλῆσθεν,  θαλερὴ δέ οἱ ἔσχετο φωνή.</p>
<p><a>δ706</a> ὀψὲ δὲ δή μιν ἔπεσσιν ἀμειβομένη προσέειπε:</p>
<p><a>δ707</a> κῆρυξ, τίπτε δέ μοι πάϊς οἴχεται; οὐδέ τί μιν χρεὼ</p>
<p><a>δ708</a> νηῶν ὠκυπόρων ἐπιβαινέμεν, αἵ θ᾽ ἁλὸς ἵπποι</p>
<p><a>δ709</a> ἀνδράσι γίγνονται, περόωσι δὲ πουλὺν ἐφ᾽ ὑγρήν.</p>
<p><a>δ710</a> ἦ ἵνα μηδ᾽ ὄνομ᾽ αὐτοῦ ἐν ἀνθρώποισι λίπηται;</p>
<p><a>δ711</a> τὴν δ᾽ ἠμείβετ᾽ ἔπειτα Μέδων πεπνυμένα εἰδώς:</p>
<p><a>δ712</a> οὐκ οἶδ᾽ ἤ τίς μιν θεὸς ὤρορεν, ἦε καὶ αὐτοῦ</p>
<p><a>δ713</a> θυμὸς ἐφωρμήθη ἴμεν ἐς Πύλον, ὄφρα πύθηται</p>
<p><a>δ714</a> πατρὸς ἑοῦ ἢ νόστον ἢ ὅν τινα πότμον ἐπέσπεν.</p>
<p><a>δ715</a> ὣς ἄρα φωνήσας ἀπέβη κατὰ δῶμ᾽ Ὀδυσῆος.</p>
<p><a>δ716</a> τὴν δ᾽ ἄχος ἀμφεχύθη θυμοφθόρον, οὐδ᾽ ἄρ᾽ ἔτ᾽ ἔτλη</p>
<p><a>δ717</a> δίφρῳ ἐφέζεσθαι πολλῶν κατὰ οἶκον ἐόντων,</p>
<p><a>δ718</a> ἀλλ᾽ ἄρ᾽ ἐπ᾽ οὐδοῦ ἷζε πολυκμήτου θαλάμοιο</p>
<p><a>δ719</a> οἴκτρ᾽ ὀλοφυρομένη: περὶ δὲ δμῳαὶ μινύριζον</p>
<p><a>δ720</a> πᾶσαι,  ὅσαι κατὰ δώματ᾽ ἔσαν νέαι ἠδὲ παλαιαί.</p>
<p><a>δ721</a> τῇς δ᾽ ἁδινὸν γοόωσα μετηύδα Πηνελόπεια:</p>
<p><a>δ722</a> κλῦτε, φίλαι: πέρι γάρ μοι Ὀλύμπιος ἄλγε᾽ ἔδωκεν</p>
<p><a>δ723</a> ἐκ πασέων, ὅσσαι μοι ὁμοῦ τράφεν ἠδ᾽ ἐγένοντο:</p>
<p><a>δ724</a> ἣ πρὶν μὲν πόσιν ἐσθλὸν ἀπώλεσα θυμολέοντα,</p>
<p><a>δ725</a> παντοίῃς ἀρετῇσι κεκασμένον ἐν Δαναοῖσιν,</p>
<p><a>δ726</a> ἐσθλόν, τοῦ κλέος εὐρὺ καθ᾽ Ἑλλάδα καὶ μέσον Ἄργος.</p>
<p><a>δ727</a> νῦν αὖ παῖδ᾽ ἀγαπητὸν ἀνηρείψαντο θύελλαι</p>
<p><a>δ728</a> ἀκλέα ἐκ μεγάρων, οὐδ᾽ ὁρμηθέντος ἄκουσα.</p>
<p><a>δ729</a> σχέτλιαι, οὐδ᾽ ὑμεῖς περ ἐνὶ φρεσὶ θέσθε ἑκάστη</p>
<p><a>δ730</a> ἐκ λεχέων μ᾽ ἀνεγεῖραι,  ἐπιστάμεναι σάφα θυμῷ,</p>
<p><a>δ731</a> ὁππότ᾽ ἐκεῖνος ἔβη κοίλην ἐπὶ νῆα μέλαιναν.</p>
<p><a>δ732</a> εἰ γὰρ ἐγὼ πυθόμην ταύτην ὁδὸν ὁρμαίνοντα,</p>
<p><a>δ733</a> τῷ κε μάλ᾽ ἤ κεν ἔμεινε καὶ ἐσσύμενός περ ὁδοῖο,</p>
<p><a>δ734</a> ἤ κέ με τεθνηκυῖαν ἐνὶ μεγάροισιν ἔλειπεν.</p>
<p><a>δ735</a> ἀλλά τις ὀτρηρῶς Δολίον καλέσειε γέροντα,</p>
<p><a>δ736</a> δμῶ᾽ ἐμόν, ὅν μοι δῶκε πατὴρ ἔτι δεῦρο κιούσῃ,</p>
<p><a>δ737</a> καί μοι κῆπον ἔχει πολυδένδρεον, ὄφρα τάχιστα</p>
<p><a>δ738</a> Λαέρτῃ τάδε πάντα παρεζόμενος καταλέξῃ,</p>
<p><a>δ739</a> εἰ δή πού τινα κεῖνος ἐνὶ φρεσὶ μῆτιν ὑφήνας</p>
<p><a>δ740</a> ἐξελθὼν λαοῖσιν ὀδύρεται,  οἳ μεμάασιν</p>
<p><a>δ741</a> ὃν καὶ Ὀδυσσῆος φθῖσαι γόνον ἀντιθέοιο.</p>
<p><a>δ742</a> τὴν δ᾽ αὖτε προσέειπε φίλη τροφὸς Εὐρύκλεια:</p>
<p><a>δ743</a> νύμφα φίλη, σὺ μὲν ἄρ με κατάκτανε νηλέι χαλκῷ</p>
<p><a>δ744</a> ἢ ἔα ἐν μεγάρῳ: μῦθον δέ τοι οὐκ ἐπικεύσω.</p>
<p><a>δ745</a> ᾔδε᾽ ἐγὼ τάδε πάντα,  πόρον δέ οἱ ὅσσ᾽ ἐκέλευε,</p>
<p><a>δ746</a> σῖτον καὶ μέθυ ἡδύ: ἐμεῦ δ᾽ ἕλετο μέγαν ὅρκον</p>
<p><a>δ747</a> μὴ πρὶν σοὶ ἐρέειν, πρὶν δωδεκάτην γε γενέσθαι</p>
<p><a>δ748</a> ἢ σ᾽ αὐτὴν ποθέσαι καὶ ἀφορμηθέντος ἀκοῦσαι,</p>
<p><a>δ749</a> ὡς ἂν μὴ κλαίουσα κατὰ χρόα καλὸν ἰάπτῃς.</p>
<p><a>δ750</a> ἀλλ᾽ ὑδρηναμένη,  καθαρὰ χροῒ εἵμαθ᾽ ἑλοῦσα,</p>
<p><a>δ751</a> εἰς ὑπερῷ᾽ ἀναβᾶσα σὺν ἀμφιπόλοισι γυναιξὶν</p>
<p><a>δ752</a> εὔχε᾽ Ἀθηναίῃ κούρῃ Διὸς αἰγιόχοιο:</p>
<p><a>δ753</a> ἡ γάρ κέν μιν ἔπειτα καὶ ἐκ θανάτοιο σαώσαι.</p>
<p><a>δ754</a> μηδὲ γέροντα κάκου κεκακωμένον: οὐ γὰρ ὀίω</p>
<p><a>δ755</a> πάγχυ θεοῖς μακάρεσσι γονὴν Ἀρκεισιάδαο</p>
<p><a>δ756</a> ἔχθεσθ᾽, ἀλλ᾽ ἔτι πού τις ἐπέσσεται ὅς κεν ἔχῃσι</p>
<p><a>δ757</a> δώματά θ᾽ ὑψερεφέα καὶ ἀπόπροθι πίονας ἀγρούς.</p>
<p><a>δ758</a> ὣς φάτο, τῆς δ᾽ εὔνησε γόον, σχέθε δ᾽ ὄσσε γόοιο.</p>
<p><a>δ759</a> ἡ δ᾽ ὑδρηναμένη, καθαρὰ χροῒ εἵμαθ᾽ ἑλοῦσα</p>
<p><a>δ760</a> εἰς ὑπερῷ᾽ ἀνέβαινε σὺν ἀμφιπόλοισι γυναιξίν,</p>
<p><a>δ761</a> ἐν δ᾽ ἔθετ᾽ οὐλοχύτας κανέῳ, ἠρᾶτο δ᾽ Ἀθήνῃ:</p>
<p><a>δ762</a> κλῦθί μευ, αἰγιόχοιο Διὸς τέκος, Ἀτρυτώνη,</p>
<p><a>δ763</a> εἴ ποτέ τοι πολύμητις ἐνὶ μεγάροισιν Ὀδυσσεὺς</p>
<p><a>δ764</a> ἢ βοὸς ἢ ὄϊος κατὰ πίονα μηρί᾽ ἔκηε,</p>
<p><a>δ765</a> τῶν νῦν μοι μνῆσαι,  καί μοι φίλον υἷα σάωσον,</p>
<p><a>δ766</a> μνηστῆρας δ᾽ ἀπάλαλκε κακῶς ὑπερηνορέοντας.</p>
<p><a>δ767</a> ὣς εἰποῦσ᾽ ὀλόλυξε, θεὰ δέ οἱ ἔκλυεν ἀρῆς.</p>
<p><a>δ768</a> μνηστῆρες δ᾽ ὁμάδησαν ἀνὰ μέγαρα σκιόεντα:</p>
<p><a>δ769</a> ὧδε δέ τις εἴπεσκε νέων ὑπερηνορεόντων:</p>
<p><a>δ770</a> ἦ μάλα δὴ γάμον ἄμμι πολυμνήστη βασίλεια</p>
<p><a>δ771</a> ἀρτύει, οὐδέ τι οἶδεν ὅ οἱ φόνος υἷι τέτυκται.</p>
<p><a>δ772</a> ὣς ἄρα τις εἴπεσκε, τὰ δ᾽ οὐκ ἴσαν ὡς ἐτέτυκτο.</p>
<p><a>δ773</a> τοῖσιν δ᾽ Ἀντίνοος ἀγορήσατο καὶ μετέειπε:</p>
<p><a>δ774</a> δαιμόνιοι, μύθους μὲν ὑπερφιάλους ἀλέασθε</p>
<p><a>δ775</a> πάντας ὁμῶς,  μή πού τις ἀπαγγείλῃσι καὶ εἴσω.</p>
<p><a>δ776</a> ἀλλ᾽ ἄγε σιγῇ τοῖον ἀναστάντες τελέωμεν</p>
<p><a>δ777</a> μῦθον, ὃ δὴ καὶ πᾶσιν ἐνὶ φρεσὶν ἤραρεν ἡμῖν.</p>
<p><a>δ778</a> ὣς εἰπὼν ἐκρίνατ᾽ ἐείκοσι φῶτας ἀρίστους,</p>
<p><a>δ779</a> βὰν δ᾽ ἰέναι ἐπὶ νῆα θοὴν καὶ θῖνα θαλάσσης.</p>
<p><a>δ780</a> νῆα μὲν οὖν πάμπρωτον ἁλὸς βένθοσδε ἔρυσσαν,</p>
<p><a>δ781</a> ἐν δ᾽ ἱστόν τ᾽ ἐτίθεντο καὶ ἱστία νηὶ μελαίνῃ,</p>
<p><a>δ782</a> ἠρτύναντο δ᾽ ἐρετμὰ τροποῖς ἐν δερματίνοισιν,</p>
<p><a>δ783</a> πάντα κατὰ μοῖραν, ἀνά θ᾽ ἱστία λευκὰ πέτασσαν:</p>
<p><a>δ784</a> τεύχεα δέ σφ᾽ ἤνεικαν ὑπέρθυμοι θεράποντες.</p>
<p><a>δ785</a> ὑψοῦ δ᾽ ἐν νοτίῳ τήν γ᾽ ὥρμισαν,  ἐκ δ᾽ ἔβαν αὐτοί:</p>
<p><a>δ786</a> ἔνθα δὲ δόρπον ἕλοντο, μένον δ᾽ ἐπὶ ἕσπερον ἐλθεῖν.</p>
<p><a>δ787</a> ἡ δ᾽ ὑπερωίῳ αὖθι περίφρων Πηνελόπεια</p>
<p><a>δ788</a> κεῖτ᾽ ἄρ᾽ ἄσιτος, ἄπαστος ἐδητύος ἠδὲ ποτῆτος,</p>
<p><a>δ789</a> ὁρμαίνουσ᾽ ἤ οἱ θάνατον φύγοι υἱὸς ἀμύμων,</p>
<p><a>δ790</a> ἦ ὅ γ᾽ ὑπὸ μνηστῆρσιν ὑπερφιάλοισι δαμείη.</p>
<p><a>δ791</a> ὅσσα δὲ μερμήριξε λέων ἀνδρῶν ἐν ὁμίλῳ</p>
<p><a>δ792</a> δείσας, ὁππότε μιν δόλιον περὶ κύκλον ἄγωσι,</p>
<p><a>δ793</a> τόσσα μιν ὁρμαίνουσαν ἐπήλυθε νήδυμος ὕπνος:</p>
<p><a>δ794</a> εὗδε δ᾽ ἀνακλινθεῖσα, λύθεν δέ οἱ ἅψεα πάντα.</p>
<p><a>δ795</a> ἔνθ᾽ αὖτ᾽ ἄλλ᾽ ἐνόησε θεά,  γλαυκῶπις Ἀθήνη:</p>
<p><a>δ796</a> εἴδωλον ποίησε, δέμας δ᾽ ἤικτο γυναικί,</p>
<p><a>δ797</a> Ἰφθίμῃ, κούρῃ μεγαλήτορος Ἰκαρίοιο,</p>
<p><a>δ798</a> τὴν Εὔμηλος ὄπυιε Φερῇς ἔνι οἰκία ναίων.</p>
<p><a>δ799</a> πέμπε δέ μιν πρὸς δώματ᾽ Ὀδυσσῆος θείοιο,</p>
<p><a>δ800</a> ἧος Πηνελόπειαν ὀδυρομένην γοόωσαν</p>
<p><a>δ801</a> παύσειε κλαυθμοῖο γόοιό τε δακρυόεντος.</p>
<p><a>δ802</a> ἐς θάλαμον δ᾽ εἰσῆλθε παρὰ κληῖδος ἱμάντα,</p>
<p><a>δ803</a> στῆ δ᾽ ἄρ ὑπὲρ κεφαλῆς, καί μιν πρὸς μῦθον ἔειπεν:</p>
<p><a>δ804</a> εὕδεις, Πηνελόπεια, φίλον τετιημένη ἦτορ;</p>
<p><a>δ805</a> οὐ μέν σ᾽ οὐδὲ ἐῶσι θεοὶ ῥεῖα ζώοντες</p>
<p><a>δ806</a> κλαίειν οὐδ᾽ ἀκάχησθαι, ἐπεί ῥ᾽ ἔτι νόστιμός ἐστι</p>
<p><a>δ807</a> σὸς παῖς: οὐ μὲν γάρ τι θεοῖς ἀλιτήμενός ἐστι.</p>
<p><a>δ808</a> τὴν δ᾽ ἠμείβετ᾽ ἔπειτα περίφρων Πηνελόπεια,</p>
<p><a>δ809</a> ἡδὺ μάλα κνώσσουσ᾽ ἐν ὀνειρείῃσι πύλῃσιν:</p>
<p><a>δ810</a> τίπτε,  κασιγνήτη, δεῦρ᾽ ἤλυθες; οὔ τι πάρος γε</p>
<p><a>δ811</a> πωλέ᾽, ἐπεὶ μάλα πολλὸν ἀπόπροθι δώματα ναίεις:</p>
<p><a>δ812</a> καί με κέλεαι παύσασθαι ὀιζύος ἠδ᾽ ὀδυνάων</p>
<p><a>δ813</a> πολλέων, αἵ μ᾽ ἐρέθουσι κατὰ φρένα καὶ κατὰ θυμόν,</p>
<p><a>δ814</a> ἣ πρὶν μὲν πόσιν ἐσθλὸν ἀπώλεσα θυμολέοντα,</p>
<p><a>δ815</a> παντοίῃς ἀρετῇσι κεκασμένον ἐν Δαναοῖσιν,</p>
<p><a>δ816</a> ἐσθλόν, τοῦ κλέος εὐρὺ καθ᾽ Ἑλλάδα καὶ μέσον Ἄργος:</p>
<p><a>δ817</a> νῦν αὖ παῖς ἀγαπητὸς ἔβη κοίλης ἐπὶ νηός,</p>
<p><a>δ818</a> νήπιος, οὔτε πόνων ἐὺ εἰδὼς οὔτ᾽ ἀγοράων.</p>
<p><a>δ819</a> τοῦ δὴ ἐγὼ καὶ μᾶλλον ὀδύρομαι ἤ περ ἐκείνου:</p>
<p><a>δ820</a> τοῦ δ᾽ ἀμφιτρομέω καὶ δείδια, μή τι πάθῃσιν,</p>
<p><a>δ821</a> ἢ ὅ γε τῶν ἐνὶ δήμῳ, ἵν᾽ οἴχεται, ἢ ἐνὶ πόντῳ:</p>
<p><a>δ822</a> δυσμενέες γὰρ πολλοὶ ἐπ᾽ αὐτῷ μηχανόωνται,</p>
<p><a>δ823</a> ἱέμενοι κτεῖναι πρὶν πατρίδα γαῖαν ἱκέσθαι.</p>
<p><a>δ824</a> τὴν δ᾽ ἀπαμειβόμενον προσέφη εἴδωλον ἀμαυρόν:</p>
<p><a>δ825</a> θάρσει,  μηδέ τι πάγχυ μετὰ φρεσὶ δείδιθι λίην:</p>
<p><a>δ826</a> τοίη γάρ οἱ πομπὸς ἅμ᾽ ἔρχεται, ἥν τε καὶ ἄλλοι</p>
<p><a>δ827</a> ἀνέρες ἠρήσαντο παρεστάμεναι, δύναται γάρ,</p>
<p><a>δ828</a> Παλλὰς Ἀθηναίη: σὲ δ᾽ ὀδυρομένην ἐλεαίρει:</p>
<p><a>δ829</a> ἣ νῦν με προέηκε τεῒν τάδε μυθήσασθαι.</p>
<p><a>δ830</a> τὴν δ᾽ αὖτε προσέειπε περίφρων Πηνελόπεια:</p>
<p><a>δ831</a> εἰ μὲν δὴ θεός ἐσσι θεοῖό τε ἔκλυες αὐδῆς,</p>
<p><a>δ832</a> εἰ δ᾽ ἄγε μοι καὶ κεῖνον ὀιζυρὸν κατάλεξον,</p>
<p><a>δ833</a> ἤ που ἔτι ζώει καὶ ὁρᾷ φάος ἠελίοιο,</p>
<p><a>δ834</a> ἦ ἤδη τέθνηκε καὶ εἰν Ἀίδαο δόμοισι.</p>
<p><a>δ835</a> τὴν δ᾽ ἀπαμειβόμενον προσέφη εἴδωλον ἀμαυρόν:</p>
<p><a>δ836</a> οὐ μέν τοι κεῖνόν γε διηνεκέως ἀγορεύσω,</p>
<p><a>δ837</a> ζώει ὅ γ᾽ ἦ τέθνηκε: κακὸν δ᾽ ἀνεμώλια βάζειν.</p>
<p><a>δ838</a> ὣς εἰπὸν σταθμοῖο παρὰ κληῖδα λιάσθη</p>
<p><a>δ839</a> ἐς πνοιὰς ἀνέμων. ἡ δ᾽ ἐξ ὕπνου ἀνόρουσε</p>
<p><a>δ840</a> κούρη Ἰκαρίοιο: φίλον δέ οἱ ἦτορ ἰάνθη,</p>
<p><a>δ841</a> ὥς οἱ ἐναργὲς ὄνειρον ἐπέσσυτο νυκτὸς ἀμολγῷ.</p>
<p><a>δ842</a> μνηστῆρες δ᾽ ἀναβάντες ἐπέπλεον ὑγρὰ κέλευθα</p>
<p><a>δ843</a> Τηλεμάχῳ φόνον αἰπὺν ἐνὶ φρεσὶν ὁρμαίνοντες.</p>
<p><a>δ844</a> ἔστι δέ τις νῆσος μέσσῃ ἁλὶ πετρήεσσα,</p>
<p><a>δ845</a> μεσσηγὺς Ἰθάκης τε Σάμοιό τε παιπαλοέσσης,</p>
<p><a>δ846</a> Ἀστερίς, οὐ μεγάλη: λιμένες δ᾽ ἔνι ναύλοχοι αὐτῇ</p>
<p><a>δ847</a> ἀμφίδυμοι: τῇ τόν γε μένον λοχόωντες Ἀχαιοί.</p>
<h4 class="C2">Book 5</h4><p><a>ε1</a> Ἠὼς δ᾽ ἐκ λεχέων παρ᾽ ἀγαυοῦ Τιθωνοῖο</p>
<p><a>ε2</a> ὤρνυθ᾽, ἵν᾽ ἀθανάτοισι φόως φέροι ἠδὲ βροτοῖσιν:</p>
<p><a>ε3</a> οἱ δὲ θεοὶ θῶκόνδε καθίζανον, ἐν δ᾽ ἄρα τοῖσι</p>
<p><a>ε4</a> Ζεὺς ὑψιβρεμέτης, οὗ τε κράτος ἐστὶ μέγιστον.</p>
<p><a>ε5</a> τοῖσι δ᾽ Ἀθηναίη λέγε κήδεα πόλλ᾽ Ὀδυσῆος</p>
<p><a>ε6</a> μνησαμένη: μέλε γάρ οἱ ἐὼν ἐν δώμασι νύμφης:</p>
<p><a>ε7</a> Ζεῦ πάτερ ἠδ᾽ ἄλλοι μάκαρες θεοὶ αἰὲν ἐόντες,</p>
<p><a>ε8</a> μή τις ἔτι πρόφρων ἀγανὸς καὶ ἤπιος ἔστω</p>
<p><a>ε9</a> σκηπτοῦχος βασιλεύς, μηδὲ φρεσὶν αἴσιμα εἰδώς,</p>
<p><a>ε10</a> ἀλλ᾽ αἰεὶ χαλεπός τ᾽ εἴη καὶ αἴσυλα ῥέζοι:</p>
<p><a>ε11</a> ὡς οὔ τις μέμνηται Ὀδυσσῆος θείοιο</p>
<p><a>ε12</a> λαῶν οἷσιν ἄνασσε, πατὴρ δ᾽ ὣς ἤπιος ἦεν.</p>
<p><a>ε13</a> ἀλλ᾽ ὁ μὲν ἐν νήσῳ κεῖται κρατέρ᾽ ἄλγεα πάσχων</p>
<p><a>ε14</a> νύμφης ἐν μεγάροισι Καλυψοῦς, ἥ μιν ἀνάγκῃ</p>
<p><a>ε15</a> ἴσχει: ὁ δ᾽ οὐ δύναται ἣν πατρίδα γαῖαν ἱκέσθαι:</p>
<p><a>ε16</a> οὐ γάρ οἱ πάρα νῆες ἐπήρετμοι καὶ ἑταῖροι,</p>
<p><a>ε17</a> οἵ κέν μιν πέμποιεν ἐπ᾽ εὐρέα νῶτα θαλάσσης.</p>
<p><a>ε18</a> νῦν αὖ παῖδ᾽ ἀγαπητὸν ἀποκτεῖναι μεμάασιν</p>
<p><a>ε19</a> οἴκαδε νισόμενον: ὁ δ᾽ ἔβη μετὰ πατρὸς ἀκουὴν</p>
<p><a>ε20</a> ἐς Πύλον ἠγαθέην ἠδ᾽ ἐς Λακεδαίμονα δῖαν.</p>
<p><a>ε21</a> τὴν δ᾽ ἀπαμειβόμενος προσέφη νεφεληγερέτα Ζεύς:</p>
<p><a>ε22</a> τέκνον ἐμόν, ποῖόν σε ἔπος φύγεν ἕρκος ὀδόντων.</p>
<p><a>ε23</a> οὐ γὰρ δὴ τοῦτον μὲν ἐβούλευσας νόον αὐτή,</p>
<p><a>ε24</a> ὡς ἦ τοι κείνους Ὀδυσεὺς ἀποτίσεται ἐλθών;</p>
<p><a>ε25</a> Τηλέμαχον δὲ σὺ πέμψον ἐπισταμένως,  δύνασαι γάρ,</p>
<p><a>ε26</a> ὥς κε μάλ᾽ ἀσκηθὴς ἣν πατρίδα γαῖαν ἵκηται,</p>
<p><a>ε27</a> μνηστῆρες δ᾽ ἐν νηὶ: παλιμπετὲς ἀπονέωνται.</p>
<p><a>ε28</a> ἦ ῥα καὶ Ἑρμείαν, υἱὸν φίλον, ἀντίον ηὔδα:</p>
<p><a>ε29</a> Ἑρμεία, σὺ γὰρ αὖτε τά τ᾽ ἄλλα περ ἄγγελός ἐσσι,</p>
<p><a>ε30</a> νύμφῃ ἐυπλοκάμῳ εἰπεῖν νημερτέα βουλήν,</p>
<p><a>ε31</a> νόστον Ὀδυσσῆος ταλασίφρονος, ὥς κε νέηται</p>
<p><a>ε32</a> οὔτε θεῶν πομπῇ οὔτε θνητῶν ἀνθρώπων:</p>
<p><a>ε33</a> ἀλλ᾽ ὅ γ᾽ ἐπὶ σχεδίης πολυδέσμου πήματα πάσχων</p>
<p><a>ε34</a> ἤματί κ᾽ εἰκοστῷ Σχερίην ἐρίβωλον ἵκοιτο,</p>
<p><a>ε35</a> Φαιήκων ἐς γαῖαν,  οἳ ἀγχίθεοι γεγάασιν,</p>
<p><a>ε36</a> οἵ κέν μιν περὶ κῆρι θεὸν ὣς τιμήσουσιν,</p>
<p><a>ε37</a> πέμψουσιν δ᾽ ἐν νηὶ φίλην ἐς πατρίδα γαῖαν,</p>
<p><a>ε38</a> χαλκόν τε χρυσόν τε ἅλις ἐσθῆτά τε δόντες,</p>
<p><a>ε39</a> πόλλ᾽, ὅσ᾽ ἂν οὐδέ ποτε Τροίης ἐξήρατ᾽ Ὀδυσσεύς,</p>
<p><a>ε40</a> εἴ περ ἀπήμων ἦλθε,  λαχὼν ἀπὸ ληίδος αἶσαν.</p>
<p><a>ε41</a> ὣς γάρ οἱ μοῖρ᾽ ἐστὶ φίλους τ᾽ ἰδέειν καὶ ἱκέσθαι</p>
<p><a>ε42</a> οἶκον ἐς ὑψόροφον καὶ ἑὴν ἐς πατρίδα γαῖαν.</p>
<p><a>ε43</a> ὣς ἔφατ᾽, οὐδ᾽ ἀπίθησε διάκτορος ἀργεϊφόντης.</p>
<p><a>ε44</a> αὐτίκ᾽ ἔπειθ᾽ ὑπὸ ποσσὶν ἐδήσατο καλὰ πέδιλα,</p>
<p><a>ε45</a> ἀμβρόσια χρύσεια,  τά μιν φέρον ἠμὲν ἐφ᾽ ὑγρὴν</p>
<p><a>ε46</a> ἠδ᾽ ἐπ᾽ ἀπείρονα γαῖαν ἅμα πνοιῇς ἀνέμοιο.</p>
<p><a>ε47</a> εἵλετο δὲ ῥάβδον, τῇ τ᾽ ἀνδρῶν ὄμματα θέλγει,</p>
<p><a>ε48</a> ὧν ἐθέλει, τοὺς δ᾽ αὖτε καὶ ὑπνώοντας ἐγείρει.</p>
<p><a>ε49</a> τὴν μετὰ χερσὶν ἔχων πέτετο κρατὺς ἀργεϊφόντης.</p>
<p><a>ε50</a> Πιερίην δ᾽ ἐπιβὰς ἐξ αἰθέρος ἔμπεσε πόντῳ:</p>
<p><a>ε51</a> σεύατ᾽ ἔπειτ᾽ ἐπὶ κῦμα λάρῳ ὄρνιθι ἐοικώς,</p>
<p><a>ε52</a> ὅς τε κατὰ δεινοὺς κόλπους ἁλὸς ἀτρυγέτοιο</p>
<p><a>ε53</a> ἰχθῦς ἀγρώσσων πυκινὰ πτερὰ δεύεται ἅλμῃ:</p>
<p><a>ε54</a> τῷ ἴκελος πολέεσσιν ὀχήσατο κύμασιν Ἑρμῆς.</p>
<p><a>ε55</a> ἀλλ᾽ ὅτε δὴ τὴν νῆσον ἀφίκετο τηλόθ᾽ ἐοῦσαν,</p>
<p><a>ε56</a> ἔνθ᾽ ἐκ πόντου βὰς ἰοειδέος ἤπειρόνδε</p>
<p><a>ε57</a> ἤιεν, ὄφρα μέγα σπέος ἵκετο, τῷ ἔνι νύμφη</p>
<p><a>ε58</a> ναῖεν ἐυπλόκαμος: τὴν δ᾽ ἔνδοθι τέτμεν ἐοῦσαν.</p>
<p><a>ε59</a> πῦρ μὲν ἐπ᾽ ἐσχαρόφιν μέγα καίετο, τηλόσε δ᾽ ὀδμὴ</p>
<p><a>ε60</a> κέδρου τ᾽ εὐκεάτοιο θύου τ᾽ ἀνὰ νῆσον ὀδώδει</p>
<p><a>ε61</a> δαιομένων: ἡ δ᾽ ἔνδον ἀοιδιάουσ᾽ ὀπὶ καλῇ</p>
<p><a>ε62</a> ἱστὸν ἐποιχομένη χρυσείῃ κερκίδ᾽ ὕφαινεν.</p>
<p><a>ε63</a> ὕλη δὲ σπέος ἀμφὶ πεφύκει τηλεθόωσα,</p>
<p><a>ε64</a> κλήθρη τ᾽ αἴγειρός τε καὶ εὐώδης κυπάρισσος.</p>
<p><a>ε65</a> ἔνθα δέ τ᾽ ὄρνιθες τανυσίπτεροι εὐνάζοντο,</p>
<p><a>ε66</a> σκῶπές τ᾽ ἴρηκές τε τανύγλωσσοί τε κορῶναι</p>
<p><a>ε67</a> εἰνάλιαι, τῇσίν τε θαλάσσια ἔργα μέμηλεν.</p>
<p><a>ε68</a> ἡ δ᾽ αὐτοῦ τετάνυστο περὶ σπείους γλαφυροῖο</p>
<p><a>ε69</a> ἡμερὶς ἡβώωσα, τεθήλει δὲ σταφυλῇσι.</p>
<p><a>ε70</a> κρῆναι δ᾽ ἑξείης πίσυρες ῥέον ὕδατι λευκῷ,</p>
<p><a>ε71</a> πλησίαι ἀλλήλων τετραμμέναι ἄλλυδις ἄλλη.</p>
<p><a>ε72</a> ἀμφὶ δὲ λειμῶνες μαλακοὶ ἴου ἠδὲ σελίνου</p>
<p><a>ε73</a> θήλεον. ἔνθα κ᾽ ἔπειτα καὶ ἀθάνατός περ ἐπελθὼν</p>
<p><a>ε74</a> θηήσαιτο ἰδὼν καὶ τερφθείη φρεσὶν ᾗσιν.</p>
<p><a>ε75</a> ἔνθα στὰς θηεῖτο διάκτορος ἀργεϊφόντης.</p>
<p><a>ε76</a> αὐτὰρ ἐπεὶ δὴ πάντα ἑῷ θηήσατο θυμῷ,</p>
<p><a>ε77</a> αὐτίκ᾽ ἄρ᾽ εἰς εὐρὺ σπέος ἤλυθεν. οὐδέ μιν ἄντην</p>
<p><a>ε78</a> ἠγνοίησεν ἰδοῦσα Καλυψώ, δῖα θεάων:</p>
<p><a>ε79</a> οὐ γάρ τ᾽ ἀγνῶτες θεοὶ ἀλλήλοισι πέλονται</p>
<p><a>ε80</a> ἀθάνατοι,  οὐδ᾽ εἴ τις ἀπόπροθι δώματα ναίει.</p>
<p><a>ε81</a> οὐδ᾽ ἄρ᾽ Ὀδυσσῆα μεγαλήτορα ἔνδον ἔτετμεν,</p>
<p><a>ε82</a> ἀλλ᾽ ὅ γ᾽ ἐπ᾽ ἀκτῆς κλαῖε καθήμενος, ἔνθα πάρος περ,</p>
<p><a>ε83</a> δάκρυσι καὶ στοναχῇσι καὶ ἄλγεσι θυμὸν ἐρέχθων.</p>
<p><a>ε84</a> πόντον ἐπ᾽ ἀτρύγετον δερκέσκετο δάκρυα λείβων.</p>
<p><a>ε85</a> Ἑρμείαν δ᾽ ἐρέεινε Καλυψώ,  δῖα θεάων,</p>
<p><a>ε86</a> ἐν θρόνῳ ἱδρύσασα φαεινῷ σιγαλόεντι:</p>
<p><a>ε87</a> τίπτε μοι, Ἑρμεία χρυσόρραπι, εἰλήλουθας</p>
<p><a>ε88</a> αἰδοῖός τε φίλος τε; πάρος γε μὲν οὔ τι θαμίζεις.</p>
<p><a>ε89</a> αὔδα ὅ τι φρονέεις: τελέσαι δέ με θυμὸς ἄνωγεν,</p>
<p><a>ε90</a> εἰ δύναμαι τελέσαι γε καὶ εἰ τετελεσμένον ἐστίν.</p>
<p><a>ε91</a> ἀλλ᾽ ἕπεο προτέρω, ἵνα τοι πὰρ ξείνια θείω.</p>
<p><a>ε92</a> ὥς ἄρα φωνήσασα θεὰ παρέθηκε τράπεζαν</p>
<p><a>ε93</a> ἀμβροσίης πλήσασα, κέρασσε δὲ νέκταρ ἐρυθρόν.</p>
<p><a>ε94</a> αὐτὰρ ὁ πῖνε καὶ ἦσθε διάκτορος ἀργεϊφόντης.</p>
<p><a>ε95</a> αὐτὰρ ἐπεὶ δείπνησε καὶ ἤραρε θυμὸν ἐδωδῇ,</p>
<p><a>ε96</a> καὶ τότε δή μιν ἔπεσσιν ἀμειβόμενος προσέειπεν:</p>
<p><a>ε97</a> εἰρωτᾷς μ᾽ ἐλθόντα θεὰ θεόν: αὐτὰρ ἐγώ τοι</p>
<p><a>ε98</a> νημερτέως τὸν μῦθον ἐνισπήσω: κέλεαι γάρ.</p>
<p><a>ε99</a> Ζεὺς ἐμέ γ᾽ ἠνώγει δεῦρ᾽ ἐλθέμεν οὐκ ἐθέλοντα:</p>
<p><a>ε100</a> τίς δ᾽ ἂν ἑκὼν τοσσόνδε διαδράμοι ἁλμυρὸν ὕδωρ</p>
<p><a>ε101</a> ἄσπετον; οὐδέ τις ἄγχι βροτῶν πόλις, οἵ τε θεοῖσιν</p>
<p><a>ε102</a> ἱερά τε ῥέζουσι καὶ ἐξαίτους ἑκατόμβας.</p>
<p><a>ε103</a> ἀλλὰ μάλ᾽ οὔ πως ἔστι Διὸς νόον αἰγιόχοιο</p>
<p><a>ε104</a> οὔτε παρεξελθεῖν ἄλλον θεὸν οὔθ᾽ ἁλιῶσαι.</p>
<p><a>ε105</a> φησί τοι ἄνδρα παρεῖναι ὀιζυρώτατον ἄλλων,</p>
<p><a>ε106</a> τῶν ἀνδρῶν, οἳ ἄστυ πέρι Πριάμοιο μάχοντο</p>
<p><a>ε107</a> εἰνάετες, δεκάτῳ δὲ πόλιν πέρσαντες ἔβησαν</p>
<p><a>ε108</a> οἴκαδ᾽: ἀτὰρ ἐν νόστῳ Ἀθηναίην ἀλίτοντο,</p>
<p><a>ε109</a> ἥ σφιν ἐπῶρσ᾽ ἄνεμόν τε κακὸν καὶ κύματα μακρά.</p>
<p><a>ε110</a> ἔνθ᾽ ἄλλοι μὲν πάντες ἀπέφθιθεν ἐσθλοὶ ἑταῖροι,</p>
<p><a>ε111</a> τὸν δ᾽ ἄρα δεῦρ᾽ ἄνεμός τε φέρων καὶ κῦμα πέλασσε.</p>
<p><a>ε112</a> τὸν νῦν σ᾽ ἠνώγειν ἀποπεμπέμεν ὅττι τάχιστα:</p>
<p><a>ε113</a> οὐ γάρ οἱ τῇδ᾽ αἶσα φίλων ἀπονόσφιν ὀλέσθαι,</p>
<p><a>ε114</a> ἀλλ᾽ ἔτι οἱ μοῖρ᾽ ἐστὶ φίλους τ᾽ ἰδέειν καὶ ἱκέσθαι</p>
<p><a>ε115</a> οἶκον ἐς ὑψόροφον καὶ ἑὴν ἐς πατρίδα γαῖαν.</p>
<p><a>ε116</a> ὣς φάτο, ῥίγησεν δὲ Καλυψώ, δῖα θεάων,</p>
<p><a>ε117</a> καί μιν φωνήσασ᾽ ἔπεα πτερόεντα προσηύδα:</p>
<p><a>ε118</a> σχέτλιοί ἐστε, θεοί, ζηλήμονες ἔξοχον ἄλλων,</p>
<p><a>ε119</a> οἵ τε θεαῖς ἀγάασθε παρ᾽ ἀνδράσιν εὐνάζεσθαι</p>
<p><a>ε120</a> ἀμφαδίην,  ἤν τίς τε φίλον ποιήσετ᾽ ἀκοίτην.</p>
<p><a>ε121</a> ὣς μὲν ὅτ᾽ Ὠρίων᾽ ἕλετο ῥοδοδάκτυλος Ἠώς,</p>
<p><a>ε122</a> τόφρα οἱ ἠγάασθε θεοὶ ῥεῖα ζώοντες,</p>
<p><a>ε123</a> ἧος ἐν Ὀρτυγίῃ χρυσόθρονος Ἄρτεμις ἁγνὴ</p>
<p><a>ε124</a> οἷς ἀγανοῖς βελέεσσιν ἐποιχομένη κατέπεφνεν.</p>
<p><a>ε125</a> ὣς δ᾽ ὁπότ᾽ Ἰασίωνι ἐυπλόκαμος Δημήτηρ,</p>
<p><a>ε126</a> ᾧ θυμῷ εἴξασα, μίγη φιλότητι καὶ εὐνῇ</p>
<p><a>ε127</a> νειῷ ἔνι τριπόλῳ: οὐδὲ δὴν ἦεν ἄπυστος</p>
<p><a>ε128</a> Ζεύς, ὅς μιν κατέπεφνε βαλὼν ἀργῆτι κεραυνῷ.</p>
<p><a>ε129</a> ὥς δ᾽ αὖ νῦν μοι ἄγασθε, θεοί, βροτὸν ἄνδρα παρεῖναι.</p>
<p><a>ε130</a> τὸν μὲν ἐγὼν ἐσάωσα περὶ τρόπιος βεβαῶτα</p>
<p><a>ε131</a> οἶον, ἐπεί οἱ νῆα θοὴν ἀργῆτι κεραυνῷ</p>
<p><a>ε132</a> Ζεὺς ἔλσας ἐκέασσε μέσῳ ἐνὶ οἴνοπι πόντῳ.</p>
<p><a>ε133</a> ἔνθ᾽ ἄλλοι μὲν πάντες ἀπέφθιθεν ἐσθλοὶ ἑταῖροι,</p>
<p><a>ε134</a> τὸν δ᾽ ἄρα δεῦρ᾽ ἄνεμός τε φέρων καὶ κῦμα πέλασσε.</p>
<p><a>ε135</a> τὸν μὲν ἐγὼ φίλεόν τε καὶ ἔτρεφον,  ἠδὲ ἔφασκον</p>
<p><a>ε136</a> θήσειν ἀθάνατον καὶ ἀγήραον ἤματα πάντα.</p>
<p><a>ε137</a> ἀλλ᾽ ἐπεὶ οὔ πως ἔστι Διὸς νόον αἰγιόχοιο</p>
<p><a>ε138</a> οὔτε παρεξελθεῖν ἄλλον θεὸν οὔθ᾽ ἁλιῶσαι,</p>
<p><a>ε139</a> ἐρρέτω, εἴ μιν κεῖνος ἐποτρύνει καὶ ἀνώγει,</p>
<p><a>ε140</a> πόντον ἐπ᾽ ἀτρύγετον: πέμψω δέ μιν οὔ πῃ ἐγώ γε:</p>
<p><a>ε141</a> οὐ γάρ μοι πάρα νῆες ἐπήρετμοι καὶ ἑταῖροι,</p>
<p><a>ε142</a> οἵ κέν μιν πέμποιεν ἐπ᾽ εὐρέα νῶτα θαλάσσης.</p>
<p><a>ε143</a> αὐτάρ οἱ πρόφρων ὑποθήσομαι, οὐδ᾽ ἐπικεύσω,</p>
<p><a>ε144</a> ὥς κε μάλ᾽ ἀσκηθὴς ἣν πατρίδα γαῖαν ἵκηται.</p>
<p><a>ε145</a> τὴν δ᾽ αὖτε προσέειπε διάκτορος ἀργεϊφόντης:</p>
<p><a>ε146</a> οὕτω νῦν ἀπόπεμπε, Διὸς δ᾽ ἐποπίζεο μῆνιν,</p>
<p><a>ε147</a> μή πώς τοι μετόπισθε κοτεσσάμενος χαλεπήνῃ.</p>
<p><a>ε148</a> ὣς ἄρα φωνήσας ἀπέβη κρατὺς ἀργεϊφόντης:</p>
<p><a>ε149</a> ἡ δ᾽ ἐπ᾽ Ὀδυσσῆα μεγαλήτορα πότνια νύμφη</p>
<p><a>ε150</a> ἤι᾽,  ἐπεὶ δὴ Ζηνὸς ἐπέκλυεν ἀγγελιάων.</p>
<p><a>ε151</a> τὸν δ᾽ ἄρ᾽ ἐπ᾽ ἀκτῆς εὗρε καθήμενον: οὐδέ ποτ᾽ ὄσσε</p>
<p><a>ε152</a> δακρυόφιν τέρσοντο, κατείβετο δὲ γλυκὺς αἰὼν</p>
<p><a>ε153</a> νόστον ὀδυρομένῳ, ἐπεὶ οὐκέτι ἥνδανε νύμφη.</p>
<p><a>ε154</a> ἀλλ᾽ ἦ τοι νύκτας μὲν ἰαύεσκεν καὶ ἀνάγκῃ</p>
<p><a>ε155</a> ἐν σπέσσι γλαφυροῖσι παρ᾽ οὐκ ἐθέλων ἐθελούσῃ:</p>
<p><a>ε156</a> ἤματα δ᾽ ἂμ πέτρῃσι καὶ ἠιόνεσσι καθίζων</p>
<p><a>ε157</a> δάκρυσι καὶ στοναχῇσι καὶ ἄλγεσι θυμὸν ἐρέχθων</p>
<p><a>ε158</a> πόντον ἐπ᾽ ἀτρύγετον δερκέσκετο δάκρυα λείβων.</p>
<p><a>ε159</a> ἀγχοῦ δ᾽ ἱσταμένη προσεφώνεε δῖα θεάων:</p>
<p><a>ε160</a> κάμμορε,  μή μοι ἔτ᾽ ἐνθάδ᾽ ὀδύρεο, μηδέ τοι αἰὼν</p>
<p><a>ε161</a> φθινέτω: ἤδη γάρ σε μάλα πρόφρασσ᾽ ἀποπέμψω.</p>
<p><a>ε162</a> ἀλλ᾽ ἄγε δούρατα μακρὰ ταμὼν ἁρμόζεο χαλκῷ</p>
<p><a>ε163</a> εὐρεῖαν σχεδίην: ἀτὰρ ἴκρια πῆξαι ἐπ᾽ αὐτῆς</p>
<p><a>ε164</a> ὑψοῦ, ὥς σε φέρῃσιν ἐπ᾽ ἠεροειδέα πόντον.</p>
<p><a>ε165</a> αὐτὰρ ἐγὼ σῖτον καὶ ὕδωρ καὶ οἶνον ἐρυθρὸν</p>
<p><a>ε166</a> ἐνθήσω μενοεικέ᾽, ἅ κέν τοι λιμὸν ἐρύκοι,</p>
<p><a>ε167</a> εἵματά τ᾽ ἀμφιέσω: πέμψω δέ τοι οὖρον ὄπισθεν,</p>
<p><a>ε168</a> ὥς κε μάλ᾽ ἀσκηθὴς σὴν πατρίδα γαῖαν ἵκηαι,</p>
<p><a>ε169</a> αἴ κε θεοί γ᾽ ἐθέλωσι, τοὶ οὐρανὸν εὐρὺν ἔχουσιν,</p>
<p><a>ε170</a> οἵ μευ φέρτεροί εἰσι νοῆσαί τε κρῆναί τε.</p>
<p><a>ε171</a> ὣς φάτο, ῥίγησεν δὲ πολύτλας δῖος Ὀδυσσεύς,</p>
<p><a>ε172</a> καί μιν φωνήσας ἔπεα πτερόεντα προσηύδα:</p>
<p><a>ε173</a> ἄλλο τι δὴ σύ, θεά, τόδε μήδεαι, οὐδέ τι πομπήν,</p>
<p><a>ε174</a> ἥ με κέλεαι σχεδίῃ περάαν μέγα λαῖτμα θαλάσσης,</p>
<p><a>ε175</a> δεινόν τ᾽ ἀργαλέον τε: τὸ δ᾽ οὐδ᾽ ἐπὶ νῆες ἐῖσαι</p>
<p><a>ε176</a> ὠκύποροι περόωσιν, ἀγαλλόμεναι Διὸς οὔρῳ.</p>
<p><a>ε177</a> οὐδ᾽ ἂν ἐγὼν ἀέκητι σέθεν σχεδίης ἐπιβαίην,</p>
<p><a>ε178</a> εἰ μή μοι τλαίης γε, θεά, μέγαν ὅρκον ὀμόσσαι</p>
<p><a>ε179</a> μή τί μοι αὐτῷ πῆμα κακὸν βουλευσέμεν ἄλλο.</p>
<p><a>ε180</a> ὣς φάτο,  μείδησεν δὲ Καλυψὼ δῖα θεάων,</p>
<p><a>ε181</a> χειρί τέ μιν κατέρεξεν ἔπος τ᾽ ἔφατ᾽ ἔκ τ᾽ ὀνόμαζεν:</p>
<p><a>ε182</a> ἦ δὴ ἀλιτρός γ᾽ ἐσσὶ καὶ οὐκ ἀποφώλια εἰδώς,</p>
<p><a>ε183</a> οἷον δὴ τὸν μῦθον ἐπεφράσθης ἀγορεῦσαι.</p>
<p><a>ε184</a> ἴστω νῦν τόδε γαῖα καὶ οὐρανὸς εὐρὺς ὕπερθε</p>
<p><a>ε185</a> καὶ τὸ κατειβόμενον Στυγὸς ὕδωρ,  ὅς τε μέγιστος</p>
<p><a>ε186</a> ὅρκος δεινότατός τε πέλει μακάρεσσι θεοῖσι,</p>
<p><a>ε187</a> μή τί τοι αὐτῷ πῆμα κακὸν βουλευσέμεν ἄλλο.</p>
<p><a>ε188</a> ἀλλὰ τὰ μὲν νοέω καὶ φράσσομαι, ἅσσ᾽ ἂν ἐμοί περ</p>
<p><a>ε189</a> αὐτῇ μηδοίμην, ὅτε με χρειὼ τόσον ἵκοι:</p>
<p><a>ε190</a> καὶ γὰρ ἐμοὶ νόος ἐστὶν ἐναίσιμος,  οὐδέ μοι αὐτῇ</p>
<p><a>ε191</a> θυμὸς ἐνὶ στήθεσσι σιδήρεος, ἀλλ᾽ ἐλεήμων.</p>
<p><a>ε192</a> ὣς ἄρα φωνήσασ᾽ ἡγήσατο δῖα θεάων</p>
<p><a>ε193</a> καρπαλίμως: ὁ δ᾽ ἔπειτα μετ᾽ ἴχνια βαῖνε θεοῖο.</p>
<p><a>ε194</a> ἷξον δὲ σπεῖος γλαφυρὸν θεὸς ἠδὲ καὶ ἀνήρ,</p>
<p><a>ε195</a> καί ῥ᾽ ὁ μὲν ἔνθα καθέζετ᾽ ἐπὶ θρόνου ἔνθεν ἀνέστη</p>
<p><a>ε196</a> Ἑρμείας, νύμφη δ᾽ ἐτίθει πάρα πᾶσαν ἐδωδήν,</p>
<p><a>ε197</a> ἔσθειν καὶ πίνειν, οἷα βροτοὶ ἄνδρες ἔδουσιν:</p>
<p><a>ε198</a> αὐτὴ δ᾽ ἀντίον ἷζεν Ὀδυσσῆος θείοιο,</p>
<p><a>ε199</a> τῇ δὲ παρ᾽ ἀμβροσίην δμῳαὶ καὶ νέκταρ ἔθηκαν.</p>
<p><a>ε200</a> οἱ δ᾽ ἐπ᾽ ὀνείαθ᾽ ἑτοῖμα προκείμενα χεῖρας ἴαλλον.</p>
<p><a>ε201</a> αὐτὰρ ἐπεὶ τάρπησαν ἐδητύος ἠδὲ ποτῆτος,</p>
<p><a>ε202</a> τοῖς ἄρα μύθων ἦρχε Καλυψώ, δῖα θεάων:</p>
<p><a>ε203</a> διογενὲς Λαερτιάδη, πολυμήχαν᾽ Ὀδυσσεῦ,</p>
<p><a>ε204</a> οὕτω δὴ οἶκόνδε φίλην ἐς πατρίδα γαῖαν</p>
<p><a>ε205</a> αὐτίκα νῦν ἐθέλεις ἰέναι;  σὺ δὲ χαῖρε καὶ ἔμπης.</p>
<p><a>ε206</a> εἴ γε μὲν εἰδείης σῇσι φρεσὶν ὅσσα τοι αἶσα</p>
<p><a>ε207</a> κήδε᾽ ἀναπλῆσαι, πρὶν πατρίδα γαῖαν ἱκέσθαι,</p>
<p><a>ε208</a> ἐνθάδε κ᾽ αὖθι μένων σὺν ἐμοὶ τόδε δῶμα φυλάσσοις</p>
<p><a>ε209</a> ἀθάνατός τ᾽ εἴης, ἱμειρόμενός περ ἰδέσθαι</p>
<p><a>ε210</a> σὴν ἄλοχον,  τῆς τ᾽ αἰὲν ἐέλδεαι ἤματα πάντα.</p>
<p><a>ε211</a> οὐ μέν θην κείνης γε χερείων εὔχομαι εἶναι,</p>
<p><a>ε212</a> οὐ δέμας οὐδὲ φυήν, ἐπεὶ οὔ πως οὐδὲ ἔοικεν</p>
<p><a>ε213</a> θνητὰς ἀθανάτῃσι δέμας καὶ εἶδος ἐρίζειν.</p>
<p><a>ε214</a> τὴν δ᾽ ἀπαμειβόμενος προσέφη πολύμητις Ὀδυσσεύς:</p>
<p><a>ε215</a> πότνα θεά,  μή μοι τόδε χώεο: οἶδα καὶ αὐτὸς</p>
<p><a>ε216</a> πάντα μάλ᾽, οὕνεκα σεῖο περίφρων Πηνελόπεια</p>
<p><a>ε217</a> εἶδος ἀκιδνοτέρη μέγεθός τ᾽ εἰσάντα ἰδέσθαι:</p>
<p><a>ε218</a> ἡ μὲν γὰρ βροτός ἐστι, σὺ δ᾽ ἀθάνατος καὶ ἀγήρως.</p>
<p><a>ε219</a> ἀλλὰ καὶ ὣς ἐθέλω καὶ ἐέλδομαι ἤματα πάντα</p>
<p><a>ε220</a> οἴκαδέ τ᾽ ἐλθέμεναι καὶ νόστιμον ἦμαρ ἰδέσθαι.</p>
<p><a>ε221</a> εἰ δ᾽ αὖ τις ῥαίῃσι θεῶν ἐνὶ οἴνοπι πόντῳ,</p>
<p><a>ε222</a> τλήσομαι ἐν στήθεσσιν ἔχων ταλαπενθέα θυμόν:</p>
<p><a>ε223</a> ἤδη γὰρ μάλα πολλὰ πάθον καὶ πολλὰ μόγησα</p>
<p><a>ε224</a> κύμασι καὶ πολέμῳ: μετὰ καὶ τόδε τοῖσι γενέσθω.</p>
<p><a>ε225</a> ὣς ἔφατ᾽, ἠέλιος δ᾽ ἄρ᾽ ἔδυ καὶ ἐπὶ κνέφας ἦλθεν:</p>
<p><a>ε226</a> ἐλθόντες δ᾽ ἄρα τώ γε μυχῷ σπείους γλαφυροῖο</p>
<p><a>ε227</a> τερπέσθην φιλότητι, παρ᾽ ἀλλήλοισι μένοντες.</p>
<p><a>ε228</a> ἦμος δ᾽ ἠριγένεια φάνη ῥοδοδάκτυλος Ἠώς,</p>
<p><a>ε229</a> αὐτίχ᾽ ὁ μὲν χλαῖνάν τε χιτῶνά τε ἕννυτ᾽ Ὀδυσσεύς,</p>
<p><a>ε230</a> αὐτὴ δ᾽ ἀργύφεον φᾶρος μέγα ἕννυτο νύμφη,</p>
<p><a>ε231</a> λεπτὸν καὶ χαρίεν, περὶ δὲ ζώνην βάλετ᾽ ἰξυῖ</p>
<p><a>ε232</a> καλὴν χρυσείην, κεφαλῇ δ᾽ ἐφύπερθε καλύπτρην.</p>
<p><a>ε233</a> καὶ τότ᾽ Ὀδυσσῆι μεγαλήτορι μήδετο πομπήν:</p>
<p><a>ε234</a> δῶκέν οἱ πέλεκυν μέγαν, ἄρμενον ἐν παλάμῃσι,</p>
<p><a>ε235</a> χάλκεον,  ἀμφοτέρωθεν ἀκαχμένον: αὐτὰρ ἐν αὐτῷ</p>
<p><a>ε236</a> στειλειὸν περικαλλὲς ἐλάινον, εὖ ἐναρηρός:</p>
<p><a>ε237</a> δῶκε δ᾽ ἔπειτα σκέπαρνον ἐύξοον: ἦρχε δ᾽ ὁδοῖο</p>
<p><a>ε238</a> νήσου ἐπ᾽ ἐσχατιῆς, ὅθι δένδρεα μακρὰ πεφύκει,</p>
<p><a>ε239</a> κλήθρη τ᾽ αἴγειρός τ᾽, ἐλάτη τ᾽ ἦν οὐρανομήκης,</p>
<p><a>ε240</a> αὖα πάλαι,  περίκηλα, τά οἱ πλώοιεν ἐλαφρῶς.</p>
<p><a>ε241</a> αὐτὰρ ἐπεὶ δὴ δεῖξ᾽, ὅθι δένδρεα μακρὰ πεφύκει,</p>
<p><a>ε242</a> ἡ μὲν ἔβη πρὸς δῶμα Καλυψώ, δῖα θεάων,</p>
<p><a>ε243</a> αὐτὰρ ὁ τάμνετο δοῦρα: θοῶς δέ οἱ ἤνυτο ἔργον.</p>
<p><a>ε244</a> εἴκοσι δ᾽ ἔκβαλε πάντα, πελέκκησεν δ᾽ ἄρα χαλκῷ,</p>
<p><a>ε245</a> ξέσσε δ᾽ ἐπισταμένως καὶ ἐπὶ στάθμην ἴθυνεν.</p>
<p><a>ε246</a> τόφρα δ᾽ ἔνεικε τέρετρα Καλυψώ, δῖα θεάων:</p>
<p><a>ε247</a> τέτρηνεν δ᾽ ἄρα πάντα καὶ ἥρμοσεν ἀλλήλοισιν,</p>
<p><a>ε248</a> γόμφοισιν δ᾽ ἄρα τήν γε καὶ ἁρμονίῃσιν ἄρασσεν.</p>
<p><a>ε249</a> ὅσσον τίς τ᾽ ἔδαφος νηὸς τορνώσεται ἀνὴρ</p>
<p><a>ε250</a> φορτίδος εὐρείης,  ἐὺ εἰδὼς τεκτοσυνάων,</p>
<p><a>ε251</a> τόσσον ἔπ᾽ εὐρεῖαν σχεδίην ποιήσατ᾽ Ὀδυσσεύς.</p>
<p><a>ε252</a> ἴκρια δὲ στήσας, ἀραρὼν θαμέσι σταμίνεσσι,</p>
<p><a>ε253</a> ποίει: ἀτὰρ μακρῇσιν ἐπηγκενίδεσσι τελεύτα.</p>
<p><a>ε254</a> ἐν δ᾽ ἱστὸν ποίει καὶ ἐπίκριον ἄρμενον αὐτῷ:</p>
<p><a>ε255</a> πρὸς δ᾽ ἄρα πηδάλιον ποιήσατο,  ὄφρ᾽ ἰθύνοι.</p>
<p><a>ε256</a> φράξε δέ μιν ῥίπεσσι διαμπερὲς οἰσυΐνῃσι</p>
<p><a>ε257</a> κύματος εἶλαρ ἔμεν: πολλὴν δ᾽ ἐπεχεύατο ὕλην.</p>
<p><a>ε258</a> τόφρα δὲ φάρε᾽ ἔνεικε Καλυψώ, δῖα θεάων,</p>
<p><a>ε259</a> ἱστία ποιήσασθαι: ὁ δ᾽ εὖ τεχνήσατο καὶ τά.</p>
<p><a>ε260</a> ἐν δ᾽ ὑπέρας τε κάλους τε πόδας τ᾽ ἐνέδησεν ἐν αὐτῇ,</p>
<p><a>ε261</a> μοχλοῖσιν δ᾽ ἄρα τήν γε κατείρυσεν εἰς ἅλα δῖαν.</p>
<p><a>ε262</a> τέτρατον ἦμαρ ἔην, καὶ τῷ τετέλεστο ἅπαντα:</p>
<p><a>ε263</a> τῷ δ᾽ ἄρα πέμπτῳ πέμπ᾽ ἀπὸ νήσου δῖα Καλυψώ,</p>
<p><a>ε264</a> εἵματά τ᾽ ἀμφιέσασα θυώδεα καὶ λούσασα.</p>
<p><a>ε265</a> ἐν δέ οἱ ἀσκὸν ἔθηκε θεὰ μέλανος οἴνοιο</p>
<p><a>ε266</a> τὸν ἕτερον, ἕτερον δ᾽ ὕδατος μέγαν, ἐν δὲ καὶ ᾖα</p>
<p><a>ε267</a> κωρύκῳ: ἐν δέ οἱ ὄψα τίθει μενοεικέα πολλά:</p>
<p><a>ε268</a> οὖρον δὲ προέηκεν ἀπήμονά τε λιαρόν τε.</p>
<p><a>ε269</a> γηθόσυνος δ᾽ οὔρῳ πέτασ᾽ ἱστία δῖος Ὀδυσσεύς.</p>
<p><a>ε270</a> αὐτὰρ ὁ πηδαλίῳ ἰθύνετο τεχνηέντως</p>
<p><a>ε271</a> ἥμενος, οὐδέ οἱ ὕπνος ἐπὶ βλεφάροισιν ἔπιπτεν</p>
<p><a>ε272</a> Πληιάδας τ᾽ ἐσορῶντι καὶ ὀψὲ δύοντα Βοώτην</p>
<p><a>ε273</a> Ἄρκτον θ᾽, ἣν καὶ ἄμαξαν ἐπίκλησιν καλέουσιν,</p>
<p><a>ε274</a> ἥ τ᾽ αὐτοῦ στρέφεται καί τ᾽ Ὠρίωνα δοκεύει,</p>
<p><a>ε275</a> οἴη δ᾽ ἄμμορός ἐστι λοετρῶν Ὠκεανοῖο:</p>
<p><a>ε276</a> τὴν γὰρ δή μιν ἄνωγε Καλυψώ, δῖα θεάων,</p>
<p><a>ε277</a> ποντοπορευέμεναι ἐπ᾽ ἀριστερὰ χειρὸς ἔχοντα.</p>
<p><a>ε278</a> ἑπτὰ δὲ καὶ δέκα μὲν πλέεν ἤματα ποντοπορεύων,</p>
<p><a>ε279</a> ὀκτωκαιδεκάτῃ δ᾽ ἐφάνη ὄρεα σκιόεντα</p>
<p><a>ε280</a> γαίης Φαιήκων,  ὅθι τ᾽ ἄγχιστον πέλεν αὐτῷ:</p>
<p><a>ε281</a> εἴσατο δ᾽ ὡς ὅτε ῥινὸν ἐν ἠεροειδέι πόντῳ.</p>
<p><a>ε282</a> τὸν δ᾽ ἐξ Αἰθιόπων ἀνιὼν κρείων ἐνοσίχθων</p>
<p><a>ε283</a> τηλόθεν ἐκ Σολύμων ὀρέων ἴδεν: εἴσατο γάρ οἱ</p>
<p><a>ε284</a> πόντον ἐπιπλώων. ὁ δ᾽ ἐχώσατο κηρόθι μᾶλλον,</p>
<p><a>ε285</a> κινήσας δὲ κάρη προτὶ ὃν μυθήσατο θυμόν:</p>
<p><a>ε286</a> ὢ πόποι, ἦ μάλα δὴ μετεβούλευσαν θεοὶ ἄλλως</p>
<p><a>ε287</a> ἀμφ᾽ Ὀδυσῆι ἐμεῖο μετ᾽ Αἰθιόπεσσιν ἐόντος,</p>
<p><a>ε288</a> καὶ δὴ Φαιήκων γαίης σχεδόν, ἔνθα οἱ αἶσα</p>
<p><a>ε289</a> ἐκφυγέειν μέγα πεῖραρ ὀιζύος, ἥ μιν ἱκάνει.</p>
<p><a>ε290</a> ἀλλ᾽ ἔτι μέν μίν φημι ἅδην ἐλάαν κακότητος.</p>
<p><a>ε291</a> ὣς εἰπὼν σύναγεν νεφέλας, ἐτάραξε δὲ πόντον</p>
<p><a>ε292</a> χερσὶ τρίαιναν ἑλών: πάσας δ᾽ ὀρόθυνεν ἀέλλας</p>
<p><a>ε293</a> παντοίων ἀνέμων, σὺν δὲ νεφέεσσι κάλυψε</p>
<p><a>ε294</a> γαῖαν ὁμοῦ καὶ πόντον: ὀρώρει δ᾽ οὐρανόθεν νύξ.</p>
<p><a>ε295</a> σὺν δ᾽ Εὖρός τε Νότος τ᾽ ἔπεσον Ζέφυρός τε δυσαὴς</p>
<p><a>ε296</a> καὶ Βορέης αἰθρηγενέτης, μέγα κῦμα κυλίνδων.</p>
<p><a>ε297</a> καὶ τότ᾽ Ὀδυσσῆος λύτο γούνατα καὶ φίλον ἦτορ,</p>
<p><a>ε298</a> ὀχθήσας δ᾽ ἄρα εἶπε πρὸς ὃν μεγαλήτορα θυμόν:</p>
<p><a>ε299</a> ὤ μοι ἐγὼ δειλός, τί νύ μοι μήκιστα γένηται;</p>
<p><a>ε300</a> δείδω μὴ δὴ πάντα θεὰ νημερτέα εἶπεν,</p>
<p><a>ε301</a> ἥ μ᾽ ἔφατ᾽ ἐν πόντῳ, πρὶν πατρίδα γαῖαν ἱκέσθαι,</p>
<p><a>ε302</a> ἄλγε᾽ ἀναπλήσειν: τὰ δὲ δὴ νῦν πάντα τελεῖται.</p>
<p><a>ε303</a> οἵοισιν νεφέεσσι περιστέφει οὐρανὸν εὐρὺν</p>
<p><a>ε304</a> Ζεύς, ἐτάραξε δὲ πόντον, ἐπισπέρχουσι δ᾽ ἄελλαι</p>
<p><a>ε305</a> παντοίων ἀνέμων.  νῦν μοι σῶς αἰπὺς ὄλεθρος.</p>
<p><a>ε306</a> τρὶς μάκαρες Δαναοὶ καὶ τετράκις, οἳ τότ᾽ ὄλοντο</p>
<p><a>ε307</a> Τροίῃ ἐν εὐρείῃ χάριν Ἀτρεΐδῃσι φέροντες.</p>
<p><a>ε308</a> ὡς δὴ ἐγώ γ᾽ ὄφελον θανέειν καὶ πότμον ἐπισπεῖν</p>
<p><a>ε309</a> ἤματι τῷ ὅτε μοι πλεῖστοι χαλκήρεα δοῦρα</p>
<p><a>ε310</a> Τρῶες ἐπέρριψαν περὶ Πηλεΐωνι θανόντι.</p>
<p><a>ε311</a> τῷ κ᾽ ἔλαχον κτερέων, καί μευ κλέος ἦγον Ἀχαιοί:</p>
<p><a>ε312</a> νῦν δέ λευγαλέῳ θανάτῳ εἵμαρτο ἁλῶναι.</p>
<p><a>ε313</a> ὣς ἄρα μιν εἰπόντ᾽ ἔλασεν μέγα κῦμα κατ᾽ ἄκρης</p>
<p><a>ε314</a> δεινὸν ἐπεσσύμενον, περὶ δὲ σχεδίην ἐλέλιξε.</p>
<p><a>ε315</a> τῆλε δ᾽ ἀπὸ σχεδίης αὐτὸς πέσε,  πηδάλιον δὲ</p>
<p><a>ε316</a> ἐκ χειρῶν προέηκε: μέσον δέ οἱ ἱστὸν ἔαξεν</p>
<p><a>ε317</a> δεινὴ μισγομένων ἀνέμων ἐλθοῦσα θύελλα,</p>
<p><a>ε318</a> τηλοῦ δὲ σπεῖρον καὶ ἐπίκριον ἔμπεσε πόντῳ.</p>
<p><a>ε319</a> τὸν δ᾽ ἄρ᾽ ὑπόβρυχα θῆκε πολὺν χρόνον, οὐδ᾽ ἐδυνάσθη</p>
<p><a>ε320</a> αἶψα μάλ᾽ ἀνσχεθέειν μεγάλου ὑπὸ κύματος ὁρμῆς:</p>
<p><a>ε321</a> εἵματα γάρ ῥ᾽ ἐβάρυνε, τά οἱ πόρε δῖα Καλυψώ.</p>
<p><a>ε322</a> ὀψὲ δὲ δή ῥ᾽ ἀνέδυ, στόματος δ᾽ ἐξέπτυσεν ἅλμην</p>
<p><a>ε323</a> πικρήν, ἥ οἱ πολλὴ ἀπὸ κρατὸς κελάρυζεν.</p>
<p><a>ε324</a> ἀλλ᾽ οὐδ᾽ ὣς σχεδίης ἐπελήθετο, τειρόμενός περ,</p>
<p><a>ε325</a> ἀλλὰ μεθορμηθεὶς ἐνὶ κύμασιν ἐλλάβετ᾽ αὐτῆς,</p>
<p><a>ε326</a> ἐν μέσσῃ δὲ καθῖζε τέλος θανάτου ἀλεείνων.</p>
<p><a>ε327</a> τὴν δ᾽ ἐφόρει μέγα κῦμα κατὰ ῥόον ἔνθα καὶ ἔνθα.</p>
<p><a>ε328</a> ὡς δ᾽ ὅτ᾽ ὀπωρινὸς Βορέης φορέῃσιν ἀκάνθας</p>
<p><a>ε329</a> ἂμ πεδίον, πυκιναὶ δὲ πρὸς ἀλλήλῃσιν ἔχονται,</p>
<p><a>ε330</a> ὣς τὴν ἂμ πέλαγος ἄνεμοι φέρον ἔνθα καὶ ἔνθα:</p>
<p><a>ε331</a> ἄλλοτε μέν τε Νότος Βορέῃ προβάλεσκε φέρεσθαι,</p>
<p><a>ε332</a> ἄλλοτε δ᾽ αὖτ᾽ Εὖρος Ζεφύρῳ εἴξασκε διώκειν.</p>
<p><a>ε333</a> τὸν δὲ ἴδεν Κάδμου θυγάτηρ, καλλίσφυρος Ἰνώ,</p>
<p><a>ε334</a> Λευκοθέη, ἣ πρὶν μὲν ἔην βροτὸς αὐδήεσσα,</p>
<p><a>ε335</a> νῦν δ᾽ ἁλὸς ἐν πελάγεσσι θεῶν ἒξ ἔμμορε τιμῆς.</p>
<p><a>ε336</a> ἥ ῥ᾽ Ὀδυσῆ᾽ ἐλέησεν ἀλώμενον, ἄλγε᾽ ἔχοντα,</p>
<p><a>ε337</a> αἰθυίῃ δ᾽ ἐικυῖα ποτῇ ἀνεδύσετο λίμνης,</p>
<p><a>ε338</a> ἷζε δ᾽ ἐπὶ σχεδίης πολυδέσμου εἶπέ τε μῦθον:</p>
<p><a>ε339</a> κάμμορε, τίπτε τοι ὧδε Ποσειδάων ἐνοσίχθων</p>
<p><a>ε340</a> ὠδύσατ᾽ ἐκπάγλως,  ὅτι τοι κακὰ πολλὰ φυτεύει;</p>
<p><a>ε341</a> οὐ μὲν δή σε καταφθίσει μάλα περ μενεαίνων.</p>
<p><a>ε342</a> ἀλλὰ μάλ᾽ ὧδ᾽ ἔρξαι, δοκέεις δέ μοι οὐκ ἀπινύσσειν:</p>
<p><a>ε343</a> εἵματα ταῦτ᾽ ἀποδὺς σχεδίην ἀνέμοισι φέρεσθαι</p>
<p><a>ε344</a> κάλλιπ᾽, ἀτὰρ χείρεσσι νέων ἐπιμαίεο νόστου</p>
<p><a>ε345</a> γαίης Φαιήκων,  ὅθι τοι μοῖρ᾽ ἐστὶν ἀλύξαι.</p>
<p><a>ε346</a> τῆ δέ, τόδε κρήδεμνον ὑπὸ στέρνοιο τανύσσαι</p>
<p><a>ε347</a> ἄμβροτον: οὐδέ τί τοι παθέειν δέος οὐδ᾽ ἀπολέσθαι.</p>
<p><a>ε348</a> αὐτὰρ ἐπὴν χείρεσσιν ἐφάψεαι ἠπείροιο,</p>
<p><a>ε349</a> ἂψ ἀπολυσάμενος βαλέειν εἰς οἴνοπα πόντον</p>
<p><a>ε350</a> πολλὸν ἀπ᾽ ἠπείρου,  αὐτὸς δ᾽ ἀπονόσφι τραπέσθαι.</p>
<p><a>ε351</a> ὣς ἄρα φωνήσασα θεὰ κρήδεμνον ἔδωκεν,</p>
<p><a>ε352</a> αὐτὴ δ᾽ ἂψ ἐς πόντον ἐδύσετο κυμαίνοντα</p>
<p><a>ε353</a> αἰθυίῃ ἐικυῖα: μέλαν δέ ἑ κῦμα κάλυψεν.</p>
<p><a>ε354</a> αὐτὰρ ὁ μερμήριξε πολύτλας δῖος Ὀδυσσεύς,</p>
<p><a>ε355</a> ὀχθήσας δ᾽ ἄρα εἶπε πρὸς ὃν μεγαλήτορα θυμόν:</p>
<p><a>ε356</a> ὤ μοι ἐγώ, μή τίς μοι ὑφαίνῃσιν δόλον αὖτε</p>
<p><a>ε357</a> ἀθανάτων, ὅ τέ με σχεδίης ἀποβῆναι ἀνώγει.</p>
<p><a>ε358</a> ἀλλὰ μάλ᾽ οὔ πω πείσομ᾽, ἐπεὶ ἑκὰς ὀφθαλμοῖσιν</p>
<p><a>ε359</a> γαῖαν ἐγὼν ἰδόμην, ὅθι μοι φάτο φύξιμον εἶναι.</p>
<p><a>ε360</a> ἀλλὰ μάλ᾽ ὧδ᾽ ἔρξω,  δοκέει δέ μοι εἶναι ἄριστον:</p>
<p><a>ε361</a> ὄφρ᾽ ἂν μέν κεν δούρατ᾽ ἐν ἁρμονίῃσιν ἀρήρῃ,</p>
<p><a>ε362</a> τόφρ᾽ αὐτοῦ μενέω καὶ τλήσομαι ἄλγεα πάσχων:</p>
<p><a>ε363</a> αὐτὰρ ἐπὴν δή μοι σχεδίην διὰ κῦμα τινάξῃ,</p>
<p><a>ε364</a> νήξομ᾽, ἐπεὶ οὐ μέν τι πάρα προνοῆσαι ἄμεινον.</p>
<p><a>ε365</a> ἧος ὁ ταῦθ᾽ ὥρμαινε κατὰ φρένα καὶ κατὰ θυμόν,</p>
<p><a>ε366</a> ὦρσε δ᾽ ἐπὶ μέγα κῦμα Ποσειδάων ἐνοσίχθων,</p>
<p><a>ε367</a> δεινόν τ᾽ ἀργαλέον τε, κατηρεφές, ἤλασε δ᾽ αὐτόν.</p>
<p><a>ε368</a> ὡς δ᾽ ἄνεμος ζαὴς ἠΐων θημῶνα τινάξῃ</p>
<p><a>ε369</a> καρφαλέων: τὰ μὲν ἄρ τε διεσκέδασ᾽ ἄλλυδις ἄλλῃ:</p>
<p><a>ε370</a> ὣς τῆς δούρατα μακρὰ διεσκέδασ᾽.  αὐτὰρ Ὀδυσσεὺς</p>
<p><a>ε371</a> ἀμφ᾽ ἑνὶ δούρατι βαῖνε, κέληθ᾽ ὡς ἵππον ἐλαύνων,</p>
<p><a>ε372</a> εἵματα δ᾽ ἐξαπέδυνε, τά οἱ πόρε δῖα Καλυψώ.</p>
<p><a>ε373</a> αὐτίκα δὲ κρήδεμνον ὑπὸ στέρνοιο τάνυσσεν,</p>
<p><a>ε374</a> αὐτὸς δὲ πρηνὴς ἁλὶ κάππεσε, χεῖρε πετάσσας,</p>
<p><a>ε375</a> νηχέμεναι μεμαώς.  ἴδε δὲ κρείων ἐνοσίχθων,</p>
<p><a>ε376</a> κινήσας δὲ κάρη προτὶ ὃν μυθήσατο θυμόν:</p>
<p><a>ε377</a> οὕτω νῦν κακὰ πολλὰ παθὼν ἀλόω κατὰ πόντον,</p>
<p><a>ε378</a> εἰς ὅ κεν ἀνθρώποισι διοτρεφέεσσι μιγήῃς.</p>
<p><a>ε379</a> ἀλλ᾽ οὐδ᾽ ὥς σε ἔολπα ὀνόσσεσθαι κακότητος.</p>
<p><a>ε380</a> ὣς ἄρα φωνήσας ἵμασεν καλλίτριχας ἵππους,</p>
<p><a>ε381</a> ἵκετο δ᾽ εἰς Αἰγάς, ὅθι οἱ κλυτὰ δώματ᾽ ἔασιν.</p>
<p><a>ε382</a> αὐτὰρ Ἀθηναίη κούρη Διὸς ἄλλ᾽ ἐνόησεν.</p>
<p><a>ε383</a> ἦ τοι τῶν ἄλλων ἀνέμων κατέδησε κελεύθους,</p>
<p><a>ε384</a> παύσασθαι δ᾽ ἐκέλευσε καὶ εὐνηθῆναι ἅπαντας:</p>
<p><a>ε385</a> ὦρσε δ᾽ ἐπὶ κραιπνὸν Βορέην,  πρὸ δὲ κύματ᾽ ἔαξεν,</p>
<p><a>ε386</a> ἧος ὃ Φαιήκεσσι φιληρέτμοισι μιγείη</p>
<p><a>ε387</a> διογενὴς Ὀδυσεὺς θάνατον καὶ κῆρας ἀλύξας.</p>
<p><a>ε388</a> ἔνθα δύω νύκτας δύο τ᾽ ἤματα κύματι πηγῷ</p>
<p><a>ε389</a> πλάζετο, πολλὰ δέ οἱ κραδίη προτιόσσετ᾽ ὄλεθρον.</p>
<p><a>ε390</a> ἀλλ᾽ ὅτε δὴ τρίτον ἦμαρ ἐυπλόκαμος τέλεσ᾽ Ἠώς,</p>
<p><a>ε391</a> καὶ τότ᾽ ἔπειτ᾽ ἄνεμος μὲν ἐπαύσατο ἠδὲ γαλήνη</p>
<p><a>ε392</a> ἔπλετο νηνεμίη: ὁ δ᾽ ἄρα σχεδὸν εἴσιδε γαῖαν</p>
<p><a>ε393</a> ὀξὺ μάλα προϊδών, μεγάλου ὑπὸ κύματος ἀρθείς.</p>
<p><a>ε394</a> ὡς δ᾽ ὅτ᾽ ἂν ἀσπάσιος βίοτος παίδεσσι φανήῃ</p>
<p><a>ε395</a> πατρός,  ὃς ἐν νούσῳ κεῖται κρατέρ᾽ ἄλγεα πάσχων,</p>
<p><a>ε396</a> δηρὸν τηκόμενος, στυγερὸς δέ οἱ ἔχραε δαίμων,</p>
<p><a>ε397</a> ἀσπάσιον δ᾽ ἄρα τόν γε θεοὶ κακότητος ἔλυσαν,</p>
<p><a>ε398</a> ὣς Ὀδυσεῖ ἀσπαστὸν ἐείσατο γαῖα καὶ ὕλη,</p>
<p><a>ε399</a> νῆχε δ᾽ ἐπειγόμενος ποσὶν ἠπείρου ἐπιβῆναι.</p>
<p><a>ε400</a> ἀλλ᾽ ὅτε τόσσον ἀπῆν ὅσσον τε γέγωνε βοήσας,</p>
<p><a>ε401</a> καὶ δὴ δοῦπον ἄκουσε ποτὶ σπιλάδεσσι θαλάσσης:</p>
<p><a>ε402</a> ῥόχθει γὰρ μέγα κῦμα ποτὶ ξερὸν ἠπείροιο</p>
<p><a>ε403</a> δεινὸν ἐρευγόμενον, εἴλυτο δὲ πάνθ᾽ ἁλὸς ἄχνῃ:</p>
<p><a>ε404</a> οὐ γὰρ ἔσαν λιμένες νηῶν ὄχοι, οὐδ᾽ ἐπιωγαί.</p>
<p><a>ε405</a> ἀλλ᾽ ἀκταὶ προβλῆτες ἔσαν σπιλάδες τε πάγοι τε:</p>
<p><a>ε406</a> καὶ τότ᾽ Ὀδυσσῆος λύτο γούνατα καὶ φίλον ἦτορ,</p>
<p><a>ε407</a> ὀχθήσας δ᾽ ἄρα εἶπε πρὸς ὃν μεγαλήτορα θυμόν:</p>
<p><a>ε408</a> ὤ μοι, ἐπεὶ δὴ γαῖαν ἀελπέα δῶκεν ἰδέσθαι</p>
<p><a>ε409</a> Ζεύς, καὶ δὴ τόδε λαῖτμα διατμήξας ἐπέρησα,</p>
<p><a>ε410</a> ἔκβασις οὔ πῃ φαίνεθ᾽ ἁλὸς πολιοῖο θύραζε:</p>
<p><a>ε411</a> ἔκτοσθεν μὲν γὰρ πάγοι ὀξέες, ἀμφὶ δὲ κῦμα</p>
<p><a>ε412</a> βέβρυχεν ῥόθιον, λισσὴ δ᾽ ἀναδέδρομε πέτρη,</p>
<p><a>ε413</a> ἀγχιβαθὴς δὲ θάλασσα, καὶ οὔ πως ἔστι πόδεσσι</p>
<p><a>ε414</a> στήμεναι ἀμφοτέροισι καὶ ἐκφυγέειν κακότητα:</p>
<p><a>ε415</a> μή πώς μ᾽ ἐκβαίνοντα βάλῃ λίθακι ποτὶ πέτρῃ</p>
<p><a>ε416</a> κῦμα μέγ᾽ ἁρπάξαν: μελέη δέ μοι ἔσσεται ὁρμή.</p>
<p><a>ε417</a> εἰ δέ κ᾽ ἔτι προτέρω παρανήξομαι, ἤν που ἐφεύρω</p>
<p><a>ε418</a> ἠιόνας τε παραπλῆγας λιμένας τε θαλάσσης,</p>
<p><a>ε419</a> δείδω μή μ᾽ ἐξαῦτις ἀναρπάξασα θύελλα</p>
<p><a>ε420</a> πόντον ἐπ᾽ ἰχθυόεντα φέρῃ βαρέα στενάχοντα,</p>
<p><a>ε421</a> ἠέ τί μοι καὶ κῆτος ἐπισσεύῃ μέγα δαίμων</p>
<p><a>ε422</a> ἐξ ἁλός, οἷά τε πολλὰ τρέφει κλυτὸς Ἀμφιτρίτη:</p>
<p><a>ε423</a> οἶδα γάρ, ὥς μοι ὀδώδυσται κλυτὸς ἐννοσίγαιος.</p>
<p><a>ε424</a> ἧος ὁ ταῦθ᾽ ὥρμαινε κατὰ φρένα καὶ κατὰ θυμόν,</p>
<p><a>ε425</a> τόφρα δέ μιν μέγα κῦμα φέρε τρηχεῖαν ἐπ᾽ ἀκτήν.</p>
<p><a>ε426</a> ἔνθα κ᾽ ἀπὸ ῥινοὺς δρύφθη, σὺν δ᾽ ὀστέ᾽ ἀράχθη,</p>
<p><a>ε427</a> εἰ μὴ ἐπὶ φρεσὶ θῆκε θεά, γλαυκῶπις Ἀθήνη:</p>
<p><a>ε428</a> ἀμφοτέρῃσι δὲ χερσὶν ἐπεσσύμενος λάβε πέτρης,</p>
<p><a>ε429</a> τῆς ἔχετο στενάχων, ἧος μέγα κῦμα παρῆλθε.</p>
<p><a>ε430</a> καὶ τὸ μὲν ὣς ὑπάλυξε,  παλιρρόθιον δέ μιν αὖτις</p>
<p><a>ε431</a> πλῆξεν ἐπεσσύμενον, τηλοῦ δέ μιν ἔμβαλε πόντῳ.</p>
<p><a>ε432</a> ὡς δ᾽ ὅτε πουλύποδος θαλάμης ἐξελκομένοιο</p>
<p><a>ε433</a> πρὸς κοτυληδονόφιν πυκιναὶ λάιγγες ἔχονται,</p>
<p><a>ε434</a> ὣς τοῦ πρὸς πέτρῃσι θρασειάων ἀπὸ χειρῶν</p>
<p><a>ε435</a> ῥινοὶ ἀπέδρυφθεν: τὸν δὲ μέγα κῦμα κάλυψεν.</p>
<p><a>ε436</a> ἔνθα κε δὴ δύστηνος ὑπὲρ μόρον ὤλετ᾽ Ὀδυσσεύς,</p>
<p><a>ε437</a> εἰ μὴ ἐπιφροσύνην δῶκε γλαυκῶπις Ἀθήνη.</p>
<p><a>ε438</a> κύματος ἐξαναδύς, τά τ᾽ ἐρεύγεται ἤπειρόνδε,</p>
<p><a>ε439</a> νῆχε παρέξ, ἐς γαῖαν ὁρώμενος, εἴ που ἐφεύροι</p>
<p><a>ε440</a> ἠιόνας τε παραπλῆγας λιμένας τε θαλάσσης.</p>
<p><a>ε441</a> ἀλλ᾽ ὅτε δὴ ποταμοῖο κατὰ στόμα καλλιρόοιο</p>
<p><a>ε442</a> ἷξε νέων, τῇ δή οἱ ἐείσατο χῶρος ἄριστος,</p>
<p><a>ε443</a> λεῖος πετράων, καὶ ἐπὶ σκέπας ἦν ἀνέμοιο,</p>
<p><a>ε444</a> ἔγνω δὲ προρέοντα καὶ εὔξατο ὃν κατὰ θυμόν:</p>
<p><a>ε445</a> κλῦθι,  ἄναξ, ὅτις ἐσσί: πολύλλιστον δέ σ᾽ ἱκάνω,</p>
<p><a>ε446</a> φεύγων ἐκ πόντοιο Ποσειδάωνος ἐνιπάς.</p>
<p><a>ε447</a> αἰδοῖος μέν τ᾽ ἐστὶ καὶ ἀθανάτοισι θεοῖσιν</p>
<p><a>ε448</a> ἀνδρῶν ὅς τις ἵκηται ἀλώμενος, ὡς καὶ ἐγὼ νῦν</p>
<p><a>ε449</a> σόν τε ῥόον σά τε γούναθ᾽ ἱκάνω πολλὰ μογήσας.</p>
<p><a>ε450</a> ἀλλ᾽ ἐλέαιρε,  ἄναξ: ἱκέτης δέ τοι εὔχομαι εἶναι.</p>
<p><a>ε451</a> ὣς φάθ᾽, ὁ δ᾽ αὐτίκα παῦσεν ἑὸν ῥόον, ἔσχε δὲ κῦμα,</p>
<p><a>ε452</a> πρόσθε δέ οἱ ποίησε γαλήνην, τὸν δ᾽ ἐσάωσεν</p>
<p><a>ε453</a> ἐς ποταμοῦ προχοάς. ὁ δ᾽ ἄρ᾽ ἄμφω γούνατ᾽ ἔκαμψε</p>
<p><a>ε454</a> χεῖράς τε στιβαράς. ἁλὶ γὰρ δέδμητο φίλον κῆρ.</p>
<p><a>ε455</a> ᾤδεε δὲ χρόα πάντα,  θάλασσα δὲ κήκιε πολλὴ</p>
<p><a>ε456</a> ἂν στόμα τε ῥῖνάς θ᾽: ὁ δ᾽ ἄρ᾽ ἄπνευστος καὶ ἄναυδος</p>
<p><a>ε457</a> κεῖτ᾽ ὀλιγηπελέων, κάματος δέ μιν αἰνὸς ἵκανεν.</p>
<p><a>ε458</a> ἀλλ᾽ ὅτε δή ῥ᾽ ἄμπνυτο καὶ ἐς φρένα θυμὸς ἀγέρθη,</p>
<p><a>ε459</a> καὶ τότε δὴ κρήδεμνον ἀπὸ ἕο λῦσε θεοῖο.</p>
<p><a>ε460</a> καὶ τὸ μὲν ἐς ποταμὸν ἁλιμυρήεντα μεθῆκεν,</p>
<p><a>ε461</a> ἂψ δ᾽ ἔφερεν μέγα κῦμα κατὰ ῥόον, αἶψα δ᾽ ἄρ᾽ Ἰνὼ</p>
<p><a>ε462</a> δέξατο χερσὶ φίλῃσιν: ὁ δ᾽ ἐκ ποταμοῖο λιασθεὶς</p>
<p><a>ε463</a> σχοίνῳ ὑπεκλίνθη, κύσε δὲ ζείδωρον ἄρουραν.</p>
<p><a>ε464</a> ὀχθήσας δ᾽ ἄρα εἶπε πρὸς ὃν μεγαλήτορα θυμόν:</p>
<p><a>ε465</a> ὤ μοι ἐγώ,  τί πάθω; τί νύ μοι μήκιστα γένηται;</p>
<p><a>ε466</a> εἰ μέν κ᾽ ἐν ποταμῷ δυσκηδέα νύκτα φυλάσσω,</p>
<p><a>ε467</a> μή μ᾽ ἄμυδις στίβη τε κακὴ καὶ θῆλυς ἐέρση</p>
<p><a>ε468</a> ἐξ ὀλιγηπελίης δαμάσῃ κεκαφηότα θυμόν:</p>
<p><a>ε469</a> αὔρη δ᾽ ἐκ ποταμοῦ ψυχρὴ πνέει ἠῶθι πρό.</p>
<p><a>ε470</a> εἰ δέ κεν ἐς κλιτὺν ἀναβὰς καὶ δάσκιον ὕλην</p>
<p><a>ε471</a> θάμνοις ἐν πυκινοῖσι καταδράθω, εἴ με μεθείη</p>
<p><a>ε472</a> ῥῖγος καὶ κάματος, γλυκερὸς δέ μοι ὕπνος ἐπέλθῃ,</p>
<p><a>ε473</a> δείδω, μὴ θήρεσσιν ἕλωρ καὶ κύρμα γένωμαι.</p>
<p><a>ε474</a> ὣς ἄρα οἱ φρονέοντι δοάσσατο κέρδιον εἶναι:</p>
<p><a>ε475</a> βῆ ῥ᾽ ἴμεν εἰς ὕλην: τὴν δὲ σχεδὸν ὕδατος εὗρεν</p>
<p><a>ε476</a> ἐν περιφαινομένῳ: δοιοὺς δ᾽ ἄρ᾽ ὑπήλυθε θάμνους,</p>
<p><a>ε477</a> ἐξ ὁμόθεν πεφυῶτας: ὁ μὲν φυλίης, ὁ δ᾽ ἐλαίης.</p>
<p><a>ε478</a> τοὺς μὲν ἄρ᾽ οὔτ᾽ ἀνέμων διάη μένος ὑγρὸν ἀέντων,</p>
<p><a>ε479</a> οὔτε ποτ᾽ ἠέλιος φαέθων ἀκτῖσιν ἔβαλλεν,</p>
<p><a>ε480</a> οὔτ᾽ ὄμβρος περάασκε διαμπερές: ὣς ἄρα πυκνοὶ</p>
<p><a>ε481</a> ἀλλήλοισιν ἔφυν ἐπαμοιβαδίς: οὓς ὑπ᾽ Ὀδυσσεὺς</p>
<p><a>ε482</a> δύσετ᾽. ἄφαρ δ᾽ εὐνὴν ἐπαμήσατο χερσὶ φίλῃσιν</p>
<p><a>ε483</a> εὐρεῖαν: φύλλων γὰρ ἔην χύσις ἤλιθα πολλή,</p>
<p><a>ε484</a> ὅσσον τ᾽ ἠὲ δύω ἠὲ τρεῖς ἄνδρας ἔρυσθαι</p>
<p><a>ε485</a> ὥρῃ χειμερίῃ,  εἰ καὶ μάλα περ χαλεπαίνοι.</p>
<p><a>ε486</a> τὴν μὲν ἰδὼν γήθησε πολύτλας δῖος Ὀδυσσεύς,</p>
<p><a>ε487</a> ἐν δ᾽ ἄρα μέσσῃ λέκτο, χύσιν δ᾽ ἐπεχεύατο φύλλων.</p>
<p><a>ε488</a> ὡς δ᾽ ὅτε τις δαλὸν σποδιῇ ἐνέκρυψε μελαίνῃ</p>
<p><a>ε489</a> ἀγροῦ ἐπ᾽ ἐσχατιῆς, ᾧ μὴ πάρα γείτονες ἄλλοι,</p>
<p><a>ε490</a> σπέρμα πυρὸς σώζων,  ἵνα μή ποθεν ἄλλοθεν αὔοι,</p>
<p><a>ε491</a> ὣς Ὀδυσεὺς φύλλοισι καλύψατο: τῷ δ᾽ ἄρ᾽ Ἀθήνη</p>
<p><a>ε492</a> ὕπνον ἐπ᾽ ὄμμασι χεῦ᾽, ἵνα μιν παύσειε τάχιστα</p>
<p><a>ε493</a> δυσπονέος καμάτοιο φίλα βλέφαρ᾽ ἀμφικαλύψας.</p>
<h4 class="C2">Book 6</h4><p><a>ζ1</a> ὣς ὁ μὲν ἔνθα καθεῦδε πολύτλας δῖος Ὀδυσσεὺς</p>
<p><a>ζ2</a> ὕπνῳ καὶ καμάτῳ ἀρημένος: αὐτὰρ Ἀθήνη</p>
<p><a>ζ3</a> βῆ ῥ᾽ ἐς Φαιήκων ἀνδρῶν δῆμόν τε πόλιν τε,</p>
<p><a>ζ4</a> οἳ πρὶν μέν ποτ᾽ ἔναιον ἐν εὐρυχόρῳ Ὑπερείῃ,</p>
<p><a>ζ5</a> ἀγχοῦ Κυκλώπων ἀνδρῶν ὑπερηνορεόντων,</p>
<p><a>ζ6</a> οἵ σφεας σινέσκοντο, βίηφι δὲ φέρτεροι ἦσαν.</p>
<p><a>ζ7</a> ἔνθεν ἀναστήσας ἄγε Ναυσίθοος θεοειδής,</p>
<p><a>ζ8</a> εἷσεν δὲ Σχερίῃ, ἑκὰς ἀνδρῶν ἀλφηστάων,</p>
<p><a>ζ9</a> ἀμφὶ δὲ τεῖχος ἔλασσε πόλει, καὶ ἐδείματο οἴκους,</p>
<p><a>ζ10</a> καὶ νηοὺς ποίησε θεῶν,  καὶ ἐδάσσατ᾽ ἀρούρας.</p>
<p><a>ζ11</a> ἀλλ᾽ ὁ μὲν ἤδη κηρὶ δαμεὶς Ἄϊδόσδε βεβήκει,</p>
<p><a>ζ12</a> Ἀλκίνοος δὲ τότ᾽ ἦρχε, θεῶν ἄπο μήδεα εἰδώς.</p>
<p><a>ζ13</a> τοῦ μὲν ἔβη πρὸς δῶμα θεά, γλαυκῶπις Ἀθήνη,</p>
<p><a>ζ14</a> νόστον Ὀδυσσῆι μεγαλήτορι μητιόωσα.</p>
<p><a>ζ15</a> βῆ δ᾽ ἴμεν ἐς θάλαμον πολυδαίδαλον,  ᾧ ἔνι κούρη</p>
<p><a>ζ16</a> κοιμᾶτ᾽ ἀθανάτῃσι φυὴν καὶ εἶδος ὁμοίη,</p>
<p><a>ζ17</a> Ναυσικάα, θυγάτηρ μεγαλήτορος Ἀλκινόοιο,</p>
<p><a>ζ18</a> πὰρ δὲ δύ᾽ ἀμφίπολοι, Χαρίτων ἄπο κάλλος ἔχουσαι,</p>
<p><a>ζ19</a> σταθμοῖιν ἑκάτερθε: θύραι δ᾽ ἐπέκειντο φαειναί.</p>
<p><a>ζ20</a> ἡ δ᾽ ἀνέμου ὡς πνοιὴ ἐπέσσυτο δέμνια κούρης,</p>
<p><a>ζ21</a> στῆ δ᾽ ἄρ᾽ ὑπὲρ κεφαλῆς, καί μιν πρὸς μῦθον ἔειπεν,</p>
<p><a>ζ22</a> εἰδομένη κούρῃ ναυσικλειτοῖο Δύμαντος,</p>
<p><a>ζ23</a> ἥ οἱ ὁμηλικίη μὲν ἔην, κεχάριστο δὲ θυμῷ.</p>
<p><a>ζ24</a> τῇ μιν ἐεισαμένη προσέφη γλαυκῶπις Ἀθήνη:</p>
<p><a>ζ25</a> Ναυσικάα,  τί νύ σ᾽ ὧδε μεθήμονα γείνατο μήτηρ;</p>
<p><a>ζ26</a> εἵματα μέν τοι κεῖται ἀκηδέα σιγαλόεντα,</p>
<p><a>ζ27</a> σοὶ δὲ γάμος σχεδόν ἐστιν, ἵνα χρὴ καλὰ μὲν αὐτὴν</p>
<p><a>ζ28</a> ἕννυσθαι, τὰ δὲ τοῖσι παρασχεῖν, οἵ κέ σ᾽ ἄγωνται.</p>
<p><a>ζ29</a> ἐκ γάρ τοι τούτων φάτις ἀνθρώπους ἀναβαίνει</p>
<p><a>ζ30</a> ἐσθλή,  χαίρουσιν δὲ πατὴρ καὶ πότνια μήτηρ.</p>
<p><a>ζ31</a> ἀλλ᾽ ἴομεν πλυνέουσαι ἅμ᾽ ἠοῖ φαινομένηφι:</p>
<p><a>ζ32</a> καί τοι ἐγὼ συνέριθος ἅμ᾽ ἕψομαι, ὄφρα τάχιστα</p>
<p><a>ζ33</a> ἐντύνεαι, ἐπεὶ οὔ τοι ἔτι δὴν παρθένος ἔσσεαι:</p>
<p><a>ζ34</a> ἤδη γάρ σε μνῶνται ἀριστῆες κατὰ δῆμον</p>
<p><a>ζ35</a> πάντων Φαιήκων,  ὅθι τοι γένος ἐστὶ καὶ αὐτῇ.</p>
<p><a>ζ36</a> ἀλλ᾽ ἄγ᾽ ἐπότρυνον πατέρα κλυτὸν ἠῶθι πρὸ</p>
<p><a>ζ37</a> ἡμιόνους καὶ ἄμαξαν ἐφοπλίσαι, ἥ κεν ἄγῃσι</p>
<p><a>ζ38</a> ζῶστρά τε καὶ πέπλους καὶ ῥήγεα σιγαλόεντα.</p>
<p><a>ζ39</a> καὶ δὲ σοὶ ὧδ᾽ αὐτῇ πολὺ κάλλιον ἠὲ πόδεσσιν</p>
<p><a>ζ40</a> ἔρχεσθαι: πολλὸν γὰρ ἀπὸ πλυνοί εἰσι πόληος.</p>
<p><a>ζ41</a> ἡ μὲν ἄρ᾽ ὣς εἰποῦσ᾽ ἀπέβη γλαυκῶπις Ἀθήνη</p>
<p><a>ζ42</a> Οὔλυμπόνδ᾽, ὅθι φασὶ θεῶν ἕδος ἀσφαλὲς αἰεὶ</p>
<p><a>ζ43</a> ἔμμεναι. οὔτ᾽ ἀνέμοισι τινάσσεται οὔτε ποτ᾽ ὄμβρῳ</p>
<p><a>ζ44</a> δεύεται οὔτε χιὼν ἐπιπίλναται, ἀλλὰ μάλ᾽ αἴθρη</p>
<p><a>ζ45</a> πέπταται ἀνέφελος,  λευκὴ δ᾽ ἐπιδέδρομεν αἴγλη:</p>
<p><a>ζ46</a> τῷ ἔνι τέρπονται μάκαρες θεοὶ ἤματα πάντα.</p>
<p><a>ζ47</a> ἔνθ᾽ ἀπέβη γλαυκῶπις, ἐπεὶ διεπέφραδε κούρῃ.</p>
<p><a>ζ48</a> αὐτίκα δ᾽ Ἠὼς ἦλθεν ἐύθρονος, ἥ μιν ἔγειρε</p>
<p><a>ζ49</a> Ναυσικάαν ἐύπεπλον: ἄφαρ δ᾽ ἀπεθαύμασ᾽ ὄνειρον,</p>
<p><a>ζ50</a> βῆ δ᾽ ἰέναι διὰ δώμαθ᾽,  ἵν᾽ ἀγγείλειε τοκεῦσιν,</p>
<p><a>ζ51</a> πατρὶ φίλῳ καὶ μητρί: κιχήσατο δ᾽ ἔνδον ἐόντας:</p>
<p><a>ζ52</a> ἡ μὲν ἐπ᾽ ἐσχάρῃ ἧστο σὺν ἀμφιπόλοισι γυναιξὶν</p>
<p><a>ζ53</a> ἠλάκατα στρωφῶσ᾽ ἁλιπόρφυρα: τῷ δὲ θύραζε</p>
<p><a>ζ54</a> ἐρχομένῳ ξύμβλητο μετὰ κλειτοὺς βασιλῆας</p>
<p><a>ζ55</a> ἐς βουλήν,  ἵνα μιν κάλεον Φαίηκες ἀγαυοί.</p>
<p><a>ζ56</a> ἡ δὲ μάλ᾽ ἄγχι στᾶσα φίλον πατέρα προσέειπε:</p>
<p><a>ζ57</a> πάππα φίλ᾽, οὐκ ἂν δή μοι ἐφοπλίσσειας ἀπήνην</p>
<p><a>ζ58</a> ὑψηλὴν ἐύκυκλον, ἵνα κλυτὰ εἵματ᾽ ἄγωμαι</p>
<p><a>ζ59</a> ἐς ποταμὸν πλυνέουσα, τά μοι ῥερυπωμένα κεῖται;</p>
<p><a>ζ60</a> καὶ δὲ σοὶ αὐτῷ ἔοικε μετὰ πρώτοισιν ἐόντα.</p>
<p><a>ζ61</a> βουλὰς βουλεύειν καθαρὰ χροΐ εἵματ᾽ ἔχοντα.</p>
<p><a>ζ62</a> πέντε δέ τοι φίλοι υἷες ἐνὶ μεγάροις γεγάασιν,</p>
<p><a>ζ63</a> οἱ δύ᾽ ὀπυίοντες, τρεῖς δ᾽ ἠίθεοι θαλέθοντες:</p>
<p><a>ζ64</a> οἱ δ᾽ αἰεὶ ἐθέλουσι νεόπλυτα εἵματ᾽ ἔχοντες</p>
<p><a>ζ65</a> ἐς χορὸν ἔρχεσθαι: τὰ δ᾽ ἐμῇ φρενὶ πάντα μέμηλεν.</p>
<p><a>ζ66</a> ὣς ἔφατ᾽: αἴδετο γὰρ θαλερὸν γάμον ἐξονομῆναι</p>
<p><a>ζ67</a> πατρὶ φίλῳ. ὁ δὲ πάντα νόει καὶ ἀμείβετο μύθῳ:</p>
<p><a>ζ68</a> οὔτε τοι ἡμιόνων φθονέω, τέκος, οὔτε τευ ἄλλου.</p>
<p><a>ζ69</a> ἔρχευ: ἀτάρ τοι δμῶες ἐφοπλίσσουσιν ἀπήνην</p>
<p><a>ζ70</a> ὑψηλὴν ἐύκυκλον,  ὑπερτερίῃ ἀραρυῖαν.</p>
<p><a>ζ71</a> ὣς εἰπὼν δμώεσσιν ἐκέκλετο, τοὶ δ᾽ ἐπίθοντο.</p>
<p><a>ζ72</a> οἱ μὲν ἄρ᾽ ἐκτὸς ἄμαξαν ἐύτροχον ἡμιονείην</p>
<p><a>ζ73</a> ὥπλεον, ἡμιόνους θ᾽ ὕπαγον ζεῦξάν θ᾽ ὑπ᾽ ἀπήνῃ:</p>
<p><a>ζ74</a> κούρη δ᾽ ἐκ θαλάμοιο φέρεν ἐσθῆτα φαεινήν.</p>
<p><a>ζ75</a> καὶ τὴν μὲν κατέθηκεν ἐυξέστῳ ἐπ᾽ ἀπήνῃ,</p>
<p><a>ζ76</a> μήτηρ δ᾽ ἐν κίστῃ ἐτίθει μενοεικέ᾽ ἐδωδὴν</p>
<p><a>ζ77</a> παντοίην, ἐν δ᾽ ὄψα τίθει, ἐν δ᾽ οἶνον ἔχευεν</p>
<p><a>ζ78</a> ἀσκῷ ἐν αἰγείῳ: κούρη δ᾽ ἐπεβήσετ᾽ ἀπήνης.</p>
<p><a>ζ79</a> δῶκεν δὲ χρυσέῃ ἐν ληκύθῳ ὑγρὸν ἔλαιον,</p>
<p><a>ζ80</a> ἧος χυτλώσαιτο σὺν ἀμφιπόλοισι γυναιξίν.</p>
<p><a>ζ81</a> ἡ δ᾽ ἔλαβεν μάστιγα καὶ ἡνία σιγαλόεντα,</p>
<p><a>ζ82</a> μάστιξεν δ᾽ ἐλάαν: καναχὴ δ᾽ ἦν ἡμιόνοιιν.</p>
<p><a>ζ83</a> αἱ δ᾽ ἄμοτον τανύοντο, φέρον δ᾽ ἐσθῆτα καὶ αὐτήν,</p>
<p><a>ζ84</a> οὐκ οἴην, ἅμα τῇ γε καὶ ἀμφίπολοι κίον ἄλλαι.</p>
<p><a>ζ85</a> αἱ δ᾽ ὅτε δὴ ποταμοῖο ῥόον περικαλλέ᾽ ἵκοντο,</p>
<p><a>ζ86</a> ἔνθ᾽ ἦ τοι πλυνοὶ ἦσαν ἐπηετανοί, πολὺ δ᾽ ὕδωρ</p>
<p><a>ζ87</a> καλὸν ὑπεκπρόρεεν μάλα περ ῥυπόωντα καθῆραι,</p>
<p><a>ζ88</a> ἔνθ᾽ αἵ γ᾽ ἡμιόνους μὲν ὑπεκπροέλυσαν ἀπήνης.</p>
<p><a>ζ89</a> καὶ τὰς μὲν σεῦαν ποταμὸν πάρα δινήεντα</p>
<p><a>ζ90</a> τρώγειν ἄγρωστιν μελιηδέα: ταὶ δ᾽ ἀπ᾽ ἀπήνης</p>
<p><a>ζ91</a> εἵματα χερσὶν ἕλοντο καὶ ἐσφόρεον μέλαν ὕδωρ,</p>
<p><a>ζ92</a> στεῖβον δ᾽ ἐν βόθροισι θοῶς ἔριδα προφέρουσαι.</p>
<p><a>ζ93</a> αὐτὰρ ἐπεὶ πλῦνάν τε κάθηράν τε ῥύπα πάντα,</p>
<p><a>ζ94</a> ἑξείης πέτασαν παρὰ θῖν᾽ ἁλός, ἧχι μάλιστα</p>
<p><a>ζ95</a> λάιγγας ποτὶ χέρσον ἀποπλύνεσκε θάλασσα.</p>
<p><a>ζ96</a> αἱ δὲ λοεσσάμεναι καὶ χρισάμεναι λίπ᾽ ἐλαίῳ</p>
<p><a>ζ97</a> δεῖπνον ἔπειθ᾽ εἵλοντο παρ᾽ ὄχθῃσιν ποταμοῖο,</p>
<p><a>ζ98</a> εἵματα δ᾽ ἠελίοιο μένον τερσήμεναι αὐγῇ.</p>
<p><a>ζ99</a> αὐτὰρ ἐπεὶ σίτου τάρφθεν δμῳαί τε καὶ αὐτή,</p>
<p><a>ζ100</a> σφαίρῃ ταὶ δ᾽ ἄρ᾽ ἔπαιζον,  ἀπὸ κρήδεμνα βαλοῦσαι:</p>
<p><a>ζ101</a> τῇσι δὲ Ναυσικάα λευκώλενος ἤρχετο μολπῆς.</p>
<p><a>ζ102</a> οἵη δ᾽ Ἄρτεμις εἶσι κατ᾽ οὔρεα ἰοχέαιρα,</p>
<p><a>ζ103</a> ἢ κατὰ Τηΰγετον περιμήκετον ἢ Ἐρύμανθον,</p>
<p><a>ζ104</a> τερπομένη κάπροισι καὶ ὠκείῃς ἐλάφοισι:</p>
<p><a>ζ105</a> τῇ δέ θ᾽ ἅμα νύμφαι,  κοῦραι Διὸς αἰγιόχοιο,</p>
<p><a>ζ106</a> ἀγρονόμοι παίζουσι, γέγηθε δέ τε φρένα Λητώ:</p>
<p><a>ζ107</a> πασάων δ᾽ ὑπὲρ ἥ γε κάρη ἔχει ἠδὲ μέτωπα,</p>
<p><a>ζ108</a> ῥεῖά τ᾽ ἀριγνώτη πέλεται, καλαὶ δέ τε πᾶσαι:</p>
<p><a>ζ109</a> ὣς ἥ γ᾽ ἀμφιπόλοισι μετέπρεπε παρθένος ἀδμής.</p>
<p><a>ζ110</a> ἀλλ᾽ ὅτε δὴ ἄρ᾽ ἔμελλε πάλιν οἶκόνδε νέεσθαι</p>
<p><a>ζ111</a> ζεύξασ᾽ ἡμιόνους πτύξασά τε εἵματα καλά,</p>
<p><a>ζ112</a> ἔνθ᾽ αὖτ᾽ ἄλλ᾽ ἐνόησε θεά, γλαυκῶπις Ἀθήνη,</p>
<p><a>ζ113</a> ὡς Ὀδυσεὺς ἔγροιτο, ἴδοι τ᾽ ἐυώπιδα κούρην,</p>
<p><a>ζ114</a> ἥ οἱ Φαιήκων ἀνδρῶν πόλιν ἡγήσαιτο.</p>
<p><a>ζ115</a> σφαῖραν ἔπειτ᾽ ἔρριψε μετ᾽ ἀμφίπολον βασίλεια:</p>
<p><a>ζ116</a> ἀμφιπόλου μὲν ἅμαρτε, βαθείῃ δ᾽ ἔμβαλε δίνῃ:</p>
<p><a>ζ117</a> αἱ δ᾽ ἐπὶ μακρὸν ἄυσαν: ὁ δ᾽ ἔγρετο δῖος Ὀδυσσεύς,</p>
<p><a>ζ118</a> ἑζόμενος δ᾽ ὥρμαινε κατὰ φρένα καὶ κατὰ θυμόν:</p>
<p><a>ζ119</a> ὤ μοι ἐγώ, τέων αὖτε βροτῶν ἐς γαῖαν ἱκάνω;</p>
<p><a>ζ120</a> ἦ ῥ᾽ οἵ γ᾽ ὑβρισταί τε καὶ ἄγριοι οὐδὲ δίκαιοι,</p>
<p><a>ζ121</a> ἦε φιλόξεινοι καί σφιν νόος ἐστὶ θεουδής;</p>
<p><a>ζ122</a> ὥς τέ με κουράων ἀμφήλυθε θῆλυς ἀυτή:</p>
<p><a>ζ123</a> νυμφάων, αἳ ἔχουσ᾽ ὀρέων αἰπεινὰ κάρηνα</p>
<p><a>ζ124</a> καὶ πηγὰς ποταμῶν καὶ πίσεα ποιήεντα.</p>
<p><a>ζ125</a> ἦ νύ που ἀνθρώπων εἰμὶ σχεδὸν αὐδηέντων;</p>
<p><a>ζ126</a> ἀλλ᾽ ἄγ᾽ ἐγὼν αὐτὸς πειρήσομαι ἠδὲ ἴδωμαι.</p>
<p><a>ζ127</a> ὣς εἰπὼν θάμνων ὑπεδύσετο δῖος Ὀδυσσεύς,</p>
<p><a>ζ128</a> ἐκ πυκινῆς δ᾽ ὕλης πτόρθον κλάσε χειρὶ παχείῃ</p>
<p><a>ζ129</a> φύλλων, ὡς ῥύσαιτο περὶ χροῒ μήδεα φωτός.</p>
<p><a>ζ130</a> βῆ δ᾽ ἴμεν ὥς τε λέων ὀρεσίτροφος ἀλκὶ πεποιθώς,</p>
<p><a>ζ131</a> ὅς τ᾽ εἶσ᾽ ὑόμενος καὶ ἀήμενος, ἐν δέ οἱ ὄσσε</p>
<p><a>ζ132</a> δαίεται: αὐτὰρ ὁ βουσὶ μετέρχεται ἢ ὀίεσσιν</p>
<p><a>ζ133</a> ἠὲ μετ᾽ ἀγροτέρας ἐλάφους: κέλεται δέ ἑ γαστὴρ</p>
<p><a>ζ134</a> μήλων πειρήσοντα καὶ ἐς πυκινὸν δόμον ἐλθεῖν:</p>
<p><a>ζ135</a> ὣς Ὀδυσεὺς κούρῃσιν ἐυπλοκάμοισιν ἔμελλε</p>
<p><a>ζ136</a> μίξεσθαι, γυμνός περ ἐών: χρειὼ γὰρ ἵκανε.</p>
<p><a>ζ137</a> σμερδαλέος δ᾽ αὐτῇσι φάνη κεκακωμένος ἅλμῃ,</p>
<p><a>ζ138</a> τρέσσαν δ᾽ ἄλλυδις ἄλλη ἐπ᾽ ἠιόνας προὐχούσας:</p>
<p><a>ζ139</a> οἴη δ᾽ Ἀλκινόου θυγάτηρ μένε: τῇ γὰρ Ἀθήνη</p>
<p><a>ζ140</a> θάρσος ἐνὶ φρεσὶ θῆκε καὶ ἐκ δέος εἵλετο γυίων.</p>
<p><a>ζ141</a> στῆ δ᾽ ἄντα σχομένη: ὁ δὲ μερμήριξεν Ὀδυσσεύς,</p>
<p><a>ζ142</a> ἢ γούνων λίσσοιτο λαβὼν ἐυώπιδα κούρην,</p>
<p><a>ζ143</a> ἦ αὔτως ἐπέεσσιν ἀποσταδὰ μειλιχίοισι</p>
<p><a>ζ144</a> λίσσοιτ᾽, εἰ δείξειε πόλιν καὶ εἵματα δοίη.</p>
<p><a>ζ145</a> ὣς ἄρα οἱ φρονέοντι δοάσσατο κέρδιον εἶναι,</p>
<p><a>ζ146</a> λίσσεσθαι ἐπέεσσιν ἀποσταδὰ μειλιχίοισι,</p>
<p><a>ζ147</a> μή οἱ γοῦνα λαβόντι χολώσαιτο φρένα κούρη.</p>
<p><a>ζ148</a> αὐτίκα μειλίχιον καὶ κερδαλέον φάτο μῦθον.</p>
<p><a>ζ149</a> γουνοῦμαί σε, ἄνασσα: θεός νύ τις, ἦ βροτός ἐσσι;</p>
<p><a>ζ150</a> εἰ μέν τις θεός ἐσσι,  τοὶ οὐρανὸν εὐρὺν ἔχουσιν,</p>
<p><a>ζ151</a> Ἀρτέμιδί σε ἐγώ γε, Διὸς κούρῃ μεγάλοιο,</p>
<p><a>ζ152</a> εἶδός τε μέγεθός τε φυήν τ᾽ ἄγχιστα ἐίσκω:</p>
<p><a>ζ153</a> εἰ δέ τίς ἐσσι βροτῶν, τοὶ ἐπὶ χθονὶ ναιετάουσιν,</p>
<p><a>ζ154</a> τρὶς μάκαρες μὲν σοί γε πατὴρ καὶ πότνια μήτηρ,</p>
<p><a>ζ155</a> τρὶς μάκαρες δὲ κασίγνητοι: μάλα πού σφισι θυμὸς</p>
<p><a>ζ156</a> αἰὲν ἐυφροσύνῃσιν ἰαίνεται εἵνεκα σεῖο,</p>
<p><a>ζ157</a> λευσσόντων τοιόνδε θάλος χορὸν εἰσοιχνεῦσαν.</p>
<p><a>ζ158</a> κεῖνος δ᾽ αὖ περὶ κῆρι μακάρτατος ἔξοχον ἄλλων,</p>
<p><a>ζ159</a> ὅς κέ σ᾽ ἐέδνοισι βρίσας οἶκόνδ᾽ ἀγάγηται.</p>
<p><a>ζ160</a> οὐ γάρ πω τοιοῦτον ἴδον βροτὸν ὀφθαλμοῖσιν,</p>
<p><a>ζ161</a> οὔτ᾽ ἄνδρ᾽ οὔτε γυναῖκα: σέβας μ᾽ ἔχει εἰσορόωντα.</p>
<p><a>ζ162</a> Δήλῳ δή ποτε τοῖον Ἀπόλλωνος παρὰ βωμῷ</p>
<p><a>ζ163</a> φοίνικος νέον ἔρνος ἀνερχόμενον ἐνόησα:</p>
<p><a>ζ164</a> ἦλθον γὰρ καὶ κεῖσε, πολὺς δέ μοι ἕσπετο λαός,</p>
<p><a>ζ165</a> τὴν ὁδὸν ᾗ δὴ μέλλεν ἐμοὶ κακὰ κήδε᾽ ἔσεσθαι.</p>
<p><a>ζ166</a> ὣς δ᾽ αὔτως καὶ κεῖνο ἰδὼν ἐτεθήπεα θυμῷ</p>
<p><a>ζ167</a> δήν, ἐπεὶ οὔ πω τοῖον ἀνήλυθεν ἐκ δόρυ γαίης,</p>
<p><a>ζ168</a> ὡς σέ, γύναι, ἄγαμαί τε τέθηπά τε, δείδια δ᾽ αἰνῶς</p>
<p><a>ζ169</a> γούνων ἅψασθαι: χαλεπὸν δέ με πένθος ἱκάνει.</p>
<p><a>ζ170</a> χθιζὸς ἐεικοστῷ φύγον ἤματι οἴνοπα πόντον:</p>
<p><a>ζ171</a> τόφρα δέ μ᾽ αἰεὶ κῦμ᾽ ἐφόρει κραιπναί τε θύελλαι</p>
<p><a>ζ172</a> νήσου ἀπ᾽ Ὠγυγίης. νῦν δ᾽ ἐνθάδε κάββαλε δαίμων,</p>
<p><a>ζ173</a> ὄφρ᾽ ἔτι που καὶ τῇδε πάθω κακόν: οὐ γὰρ ὀίω</p>
<p><a>ζ174</a> παύσεσθ᾽, ἀλλ᾽ ἔτι πολλὰ θεοὶ τελέουσι πάροιθεν.</p>
<p><a>ζ175</a> ἀλλά,  ἄνασσ᾽, ἐλέαιρε: σὲ γὰρ κακὰ πολλὰ μογήσας</p>
<p><a>ζ176</a> ἐς πρώτην ἱκόμην, τῶν δ᾽ ἄλλων οὔ τινα οἶδα</p>
<p><a>ζ177</a> ἀνθρώπων, οἳ τήνδε πόλιν καὶ γαῖαν ἔχουσιν.</p>
<p><a>ζ178</a> ἄστυ δέ μοι δεῖξον, δὸς δὲ ῥάκος ἀμφιβαλέσθαι,</p>
<p><a>ζ179</a> εἴ τί που εἴλυμα σπείρων ἔχες ἐνθάδ᾽ ἰοῦσα.</p>
<p><a>ζ180</a> σοὶ δὲ θεοὶ τόσα δοῖεν ὅσα φρεσὶ σῇσι μενοινᾷς,</p>
<p><a>ζ181</a> ἄνδρα τε καὶ οἶκον, καὶ ὁμοφροσύνην ὀπάσειαν</p>
<p><a>ζ182</a> ἐσθλήν: οὐ μὲν γὰρ τοῦ γε κρεῖσσον καὶ ἄρειον,</p>
<p><a>ζ183</a> ἢ ὅθ᾽ ὁμοφρονέοντε νοήμασιν οἶκον ἔχητον</p>
<p><a>ζ184</a> ἀνὴρ ἠδὲ γυνή: πόλλ᾽ ἄλγεα δυσμενέεσσι,</p>
<p><a>ζ185</a> χάρματα δ᾽ εὐμενέτῃσι,  μάλιστα δέ τ᾽ ἔκλυον αὐτοί.</p>
<p><a>ζ186</a> τὸν δ᾽ αὖ Ναυσικάα λευκώλενος ἀντίον ηὔδα:</p>
<p><a>ζ187</a> ξεῖν᾽, ἐπεὶ οὔτε κακῷ οὔτ᾽ ἄφρονι φωτὶ ἔοικας:</p>
<p><a>ζ188</a> Ζεὺς δ᾽ αὐτὸς νέμει ὄλβον Ὀλύμπιος ἀνθρώποισιν,</p>
<p><a>ζ189</a> ἐσθλοῖς ἠδὲ κακοῖσιν, ὅπως ἐθέλῃσιν, ἑκάστῳ:</p>
<p><a>ζ190</a> καί που σοὶ τάδ᾽ ἔδωκε,  σὲ δὲ χρὴ τετλάμεν ἔμπης.</p>
<p><a>ζ191</a> νῦν δ᾽, ἐπεὶ ἡμετέρην τε πόλιν καὶ γαῖαν ἱκάνεις,</p>
<p><a>ζ192</a> οὔτ᾽ οὖν ἐσθῆτος δευήσεαι οὔτε τευ ἄλλου,</p>
<p><a>ζ193</a> ὧν ἐπέοιχ᾽ ἱκέτην ταλαπείριον ἀντιάσαντα.</p>
<p><a>ζ194</a> ἄστυ δέ τοι δείξω, ἐρέω δέ τοι οὔνομα λαῶν.</p>
<p><a>ζ195</a> Φαίηκες μὲν τήνδε πόλιν καὶ γαῖαν ἔχουσιν,</p>
<p><a>ζ196</a> εἰμὶ δ᾽ ἐγὼ θυγάτηρ μεγαλήτορος Ἀλκινόοιο,</p>
<p><a>ζ197</a> τοῦ δ᾽ ἐκ Φαιήκων ἔχεται κάρτος τε βίη τε.</p>
<p><a>ζ198</a> ἦ ῥα καὶ ἀμφιπόλοισιν ἐυπλοκάμοισι κέλευσε:</p>
<p><a>ζ199</a> στῆτέ μοι, ἀμφίπολοι: πόσε φεύγετε φῶτα ἰδοῦσαι;</p>
<p><a>ζ200</a> ἦ μή πού τινα δυσμενέων φάσθ᾽ ἔμμεναι ἀνδρῶν;</p>
<p><a>ζ201</a> οὐκ ἔσθ᾽ οὗτος ἀνὴρ διερὸς βροτὸς οὐδὲ γένηται,</p>
<p><a>ζ202</a> ὅς κεν Φαιήκων ἀνδρῶν ἐς γαῖαν ἵκηται</p>
<p><a>ζ203</a> δηιοτῆτα φέρων: μάλα γὰρ φίλοι ἀθανάτοισιν.</p>
<p><a>ζ204</a> οἰκέομεν δ᾽ ἀπάνευθε πολυκλύστῳ ἐνὶ πόντῳ,</p>
<p><a>ζ205</a> ἔσχατοι,  οὐδέ τις ἄμμι βροτῶν ἐπιμίσγεται ἄλλος.</p>
<p><a>ζ206</a> ἀλλ᾽ ὅδε τις δύστηνος ἀλώμενος ἐνθάδ᾽ ἱκάνει,</p>
<p><a>ζ207</a> τὸν νῦν χρὴ κομέειν: πρὸς γὰρ Διός εἰσιν ἅπαντες</p>
<p><a>ζ208</a> ξεῖνοί τε πτωχοί τε, δόσις δ᾽ ὀλίγη τε φίλη τε.</p>
<p><a>ζ209</a> ἀλλὰ δότ᾽, ἀμφίπολοι, ξείνῳ βρῶσίν τε πόσιν τε,</p>
<p><a>ζ210</a> λούσατέ τ᾽ ἐν ποταμῷ,  ὅθ᾽ ἐπὶ σκέπας ἔστ᾽ ἀνέμοιο.</p>
<p><a>ζ211</a> ὣς ἔφαθ᾽, αἱ δ᾽ ἔσταν τε καὶ ἀλλήλῃσι κέλευσαν,</p>
<p><a>ζ212</a> κὰδ δ᾽ ἄρ᾽ Ὀδυσσῆ᾽ εἷσαν ἐπὶ σκέπας, ὡς ἐκέλευσεν</p>
<p><a>ζ213</a> Ναυσικάα θυγάτηρ μεγαλήτορος Ἀλκινόοιο:</p>
<p><a>ζ214</a> πὰρ δ᾽ ἄρα οἱ φᾶρός τε χιτῶνά τε εἵματ᾽ ἔθηκαν,</p>
<p><a>ζ215</a> δῶκαν δὲ χρυσέῃ ἐν ληκύθῳ ὑγρὸν ἔλαιον,</p>
<p><a>ζ216</a> ἤνωγον δ᾽ ἄρα μιν λοῦσθαι ποταμοῖο ῥοῇσιν.</p>
<p><a>ζ217</a> δή ῥα τότ᾽ ἀμφιπόλοισι μετηύδα δῖος Ὀδυσσεύς:</p>
<p><a>ζ218</a> ἀμφίπολοι, στῆθ᾽ οὕτω ἀπόπροθεν, ὄφρ᾽ ἐγὼ αὐτὸς</p>
<p><a>ζ219</a> ἅλμην ὤμοιιν ἀπολούσομαι, ἀμφὶ δ᾽ ἐλαίῳ</p>
<p><a>ζ220</a> χρίσομαι: ἦ γὰρ δηρὸν ἀπὸ χροός ἐστιν ἀλοιφή.</p>
<p><a>ζ221</a> ἄντην δ᾽ οὐκ ἂν ἐγώ γε λοέσσομαι: αἰδέομαι γὰρ</p>
<p><a>ζ222</a> γυμνοῦσθαι κούρῃσιν ἐυπλοκάμοισι μετελθών.</p>
<p><a>ζ223</a> ὣς ἔφαθ᾽, αἱ δ᾽ ἀπάνευθεν ἴσαν, εἶπον δ᾽ ἄρα κούρῃ.</p>
<p><a>ζ224</a> αὐτὰρ ὁ ἐκ ποταμοῦ χρόα νίζετο δῖος Ὀδυσσεὺς</p>
<p><a>ζ225</a> ἅλμην,  ἥ οἱ νῶτα καὶ εὐρέας ἄμπεχεν ὤμους,</p>
<p><a>ζ226</a> ἐκ κεφαλῆς δ᾽ ἔσμηχεν ἁλὸς χνόον ἀτρυγέτοιο.</p>
<p><a>ζ227</a> αὐτὰρ ἐπεὶ δὴ πάντα λοέσσατο καὶ λίπ᾽ ἄλειψεν,</p>
<p><a>ζ228</a> ἀμφὶ δὲ εἵματα ἕσσαθ᾽ ἅ οἱ πόρε παρθένος ἀδμής,</p>
<p><a>ζ229</a> τὸν μὲν Ἀθηναίη θῆκεν Διὸς ἐκγεγαυῖα</p>
<p><a>ζ230</a> μείζονά τ᾽ εἰσιδέειν καὶ πάσσονα,  κὰδ δὲ κάρητος</p>
<p><a>ζ231</a> οὔλας ἧκε κόμας, ὑακινθίνῳ ἄνθει ὁμοίας.</p>
<p><a>ζ232</a> ὡς δ᾽ ὅτε τις χρυσὸν περιχεύεται ἀργύρῳ ἀνὴρ</p>
<p><a>ζ233</a> ἴδρις, ὃν Ἥφαιστος δέδαεν καὶ Παλλὰς Ἀθήνη</p>
<p><a>ζ234</a> τέχνην παντοίην, χαρίεντα δὲ ἔργα τελείει,</p>
<p><a>ζ235</a> ὣς ἄρα τῷ κατέχευε χάριν κεφαλῇ τε καὶ ὤμοις.</p>
<p><a>ζ236</a> ἕζετ᾽ ἔπειτ᾽ ἀπάνευθε κιὼν ἐπὶ θῖνα θαλάσσης,</p>
<p><a>ζ237</a> κάλλεϊ καὶ χάρισι στίλβων: θηεῖτο δὲ κούρη.</p>
<p><a>ζ238</a> δή ῥα τότ᾽ ἀμφιπόλοισιν ἐυπλοκάμοισι μετηύδα:</p>
<p><a>ζ239</a> κλῦτέ μευ, ἀμφίπολοι λευκώλενοι, ὄφρα τι εἴπω.</p>
<p><a>ζ240</a> οὐ πάντων ἀέκητι θεῶν,  οἳ Ὄλυμπον ἔχουσιν,</p>
<p><a>ζ241</a> Φαιήκεσσ᾽ ὅδ᾽ ἀνὴρ ἐπιμίσγεται ἀντιθέοισι:</p>
<p><a>ζ242</a> πρόσθεν μὲν γὰρ δή μοι ἀεικέλιος δέατ᾽ εἶναι,</p>
<p><a>ζ243</a> νῦν δὲ θεοῖσιν ἔοικε, τοὶ οὐρανὸν εὐρὺν ἔχουσιν.</p>
<p><a>ζ244</a> αἲ γὰρ ἐμοὶ τοιόσδε πόσις κεκλημένος εἴη</p>
<p><a>ζ245</a> ἐνθάδε ναιετάων,  καὶ οἱ ἅδοι αὐτόθι μίμνειν.</p>
<p><a>ζ246</a> ἀλλὰ δότ᾽, ἀμφίπολοι, ξείνῳ βρῶσίν τε πόσιν τε.</p>
<p><a>ζ247</a> ὣς ἔφαθ᾽, αἱ δ᾽ ἄρα τῆς μάλα μὲν κλύον ἠδ᾽ ἐπίθοντο,</p>
<p><a>ζ248</a> πὰρ δ᾽ ἄρ᾽ Ὀδυσσῆι ἔθεσαν βρῶσίν τε πόσιν τε.</p>
<p><a>ζ249</a> ἦ τοι ὁ πῖνε καὶ ἦσθε πολύτλας δῖος Ὀδυσσεὺς</p>
<p><a>ζ250</a> ἁρπαλέως: δηρὸν γὰρ ἐδητύος ἦεν ἄπαστος.</p>
<p><a>ζ251</a> αὐτὰρ Ναυσικάα λευκώλενος ἄλλ᾽ ἐνόησεν:</p>
<p><a>ζ252</a> εἵματ᾽ ἄρα πτύξασα τίθει καλῆς ἐπ᾽ ἀπήνης,</p>
<p><a>ζ253</a> ζεῦξεν δ᾽ ἡμιόνους κρατερώνυχας, ἂν δ᾽ ἔβη αὐτή,</p>
<p><a>ζ254</a> ὤτρυνεν δ᾽ Ὀδυσῆα, ἔπος τ᾽ ἔφατ᾽ ἔκ τ᾽ ὀνόμαζεν:</p>
<p><a>ζ255</a> ὄρσεο δὴ νῦν, ξεῖνε, πόλινδ᾽ ἴμεν ὄφρα σε πέμψω</p>
<p><a>ζ256</a> πατρὸς ἐμοῦ πρὸς δῶμα δαΐφρονος,  ἔνθα σέ φημι</p>
<p><a>ζ257</a> πάντων Φαιήκων εἰδησέμεν ὅσσοι ἄριστοι.</p>
<p><a>ζ258</a> ἀλλὰ μάλ᾽ ὧδ᾽ ἔρδειν, δοκέεις δέ μοι οὐκ ἀπινύσσειν:</p>
<p><a>ζ259</a> ὄφρ᾽ ἂν μέν κ᾽ ἀγροὺς ἴομεν καὶ ἔργ᾽ ἀνθρώπων,</p>
<p><a>ζ260</a> τόφρα σὺν ἀμφιπόλοισι μεθ᾽ ἡμιόνους καὶ ἄμαξαν</p>
<p><a>ζ261</a> καρπαλίμως ἔρχεσθαι: ἐγὼ δ᾽ ὁδὸν ἡγεμονεύσω.</p>
<p><a>ζ262</a> αὐτὰρ ἐπὴν πόλιος ἐπιβήομεν, ἣν πέρι πύργος</p>
<p><a>ζ263</a> ὑψηλός, καλὸς δὲ λιμὴν ἑκάτερθε πόληος,</p>
<p><a>ζ264</a> λεπτὴ δ᾽ εἰσίθμη: νῆες δ᾽ ὁδὸν ἀμφιέλισσαι</p>
<p><a>ζ265</a> εἰρύαται: πᾶσιν γὰρ ἐπίστιόν ἐστιν ἑκάστῳ.</p>
<p><a>ζ266</a> ἔνθα δέ τέ σφ᾽ ἀγορὴ καλὸν Ποσιδήιον ἀμφίς,</p>
<p><a>ζ267</a> ῥυτοῖσιν λάεσσι κατωρυχέεσσ᾽ ἀραρυῖα.</p>
<p><a>ζ268</a> ἔνθα δὲ νηῶν ὅπλα μελαινάων ἀλέγουσι,</p>
<p><a>ζ269</a> πείσματα καὶ σπεῖρα, καὶ ἀποξύνουσιν ἐρετμά.</p>
<p><a>ζ270</a> οὐ γὰρ Φαιήκεσσι μέλει βιὸς οὐδὲ φαρέτρη,</p>
<p><a>ζ271</a> ἀλλ᾽ ἱστοὶ καὶ ἐρετμὰ νεῶν καὶ νῆες ἐῖσαι,</p>
<p><a>ζ272</a> ᾗσιν ἀγαλλόμενοι πολιὴν περόωσι θάλασσαν.</p>
<p><a>ζ273</a> τῶν ἀλεείνω φῆμιν ἀδευκέα, μή τις ὀπίσσω</p>
<p><a>ζ274</a> μωμεύῃ: μάλα δ᾽ εἰσὶν ὑπερφίαλοι κατὰ δῆμον:</p>
<p><a>ζ275</a> καί νύ τις ὧδ᾽ εἴπῃσι κακώτερος ἀντιβολήσας:</p>
<p><a>ζ276</a> τίς δ᾽ ὅδε Ναυσικάᾳ ἕπεται καλός τε μέγας τε</p>
<p><a>ζ277</a> ξεῖνος; ποῦ δέ μιν εὗρε; πόσις νύ οἱ ἔσσεται αὐτῇ.</p>
<p><a>ζ278</a> ἦ τινά που πλαγχθέντα κομίσσατο ἧς ἀπὸ νηὸς</p>
<p><a>ζ279</a> ἀνδρῶν τηλεδαπῶν, ἐπεὶ οὔ τινες ἐγγύθεν εἰσίν:</p>
<p><a>ζ280</a> ἤ τίς οἱ εὐξαμένῃ πολυάρητος θεὸς ἦλθεν</p>
<p><a>ζ281</a> οὐρανόθεν καταβάς, ἕξει δέ μιν ἤματα πάντα.</p>
<p><a>ζ282</a> βέλτερον, εἰ καὐτή περ ἐποιχομένη πόσιν εὗρεν</p>
<p><a>ζ283</a> ἄλλοθεν: ἦ γὰρ τούσδε γ᾽ ἀτιμάζει κατὰ δῆμον</p>
<p><a>ζ284</a> Φαίηκας, τοί μιν μνῶνται πολέες τε καὶ ἐσθλοί.</p>
<p><a>ζ285</a> ὣς ἐρέουσιν,  ἐμοὶ δέ κ᾽ ὀνείδεα ταῦτα γένοιτο.</p>
<p><a>ζ286</a> καὶ δ᾽ ἄλλῃ νεμεσῶ, ἥ τις τοιαῦτά γε ῥέζοι,</p>
<p><a>ζ287</a> ἥ τ᾽ ἀέκητι φίλων πατρὸς καὶ μητρὸς ἐόντων,</p>
<p><a>ζ288</a> ἀνδράσι μίσγηται, πρίν γ᾽ ἀμφάδιον γάμον ἐλθεῖν.</p>
<p><a>ζ289</a> ξεῖνε, σὺ δ᾽ ὦκ᾽ ἐμέθεν ξυνίει ἔπος, ὄφρα τάχιστα</p>
<p><a>ζ290</a> πομπῆς καὶ νόστοιο τύχῃς παρὰ πατρὸς ἐμοῖο.</p>
<p><a>ζ291</a> δήεις ἀγλαὸν ἄλσος Ἀθήνης ἄγχι κελεύθου</p>
<p><a>ζ292</a> αἰγείρων: ἐν δὲ κρήνη νάει, ἀμφὶ δὲ λειμών:</p>
<p><a>ζ293</a> ἔνθα δὲ πατρὸς ἐμοῦ τέμενος τεθαλυῖά τ᾽ ἀλωή,</p>
<p><a>ζ294</a> τόσσον ἀπὸ πτόλιος, ὅσσον τε γέγωνε βοήσας.</p>
<p><a>ζ295</a> ἔνθα καθεζόμενος μεῖναι χρόνον,  εἰς ὅ κεν ἡμεῖς</p>
<p><a>ζ296</a> ἄστυδε ἔλθωμεν καὶ ἱκώμεθα δώματα πατρός.</p>
<p><a>ζ297</a> αὐτὰρ ἐπὴν ἡμέας ἔλπῃ ποτὶ δώματ᾽ ἀφῖχθαι,</p>
<p><a>ζ298</a> καὶ τότε Φαιήκων ἴμεν ἐς πόλιν ἠδ᾽ ἐρέεσθαι</p>
<p><a>ζ299</a> δώματα πατρὸς ἐμοῦ μεγαλήτορος Ἀλκινόοιο.</p>
<p><a>ζ300</a> ῥεῖα δ᾽ ἀρίγνωτ᾽ ἐστί,  καὶ ἂν πάϊς ἡγήσαιτο</p>
<p><a>ζ301</a> νήπιος: οὐ μὲν γάρ τι ἐοικότα τοῖσι τέτυκται</p>
<p><a>ζ302</a> δώματα Φαιήκων, οἷος δόμος Ἀλκινόοιο</p>
<p><a>ζ303</a> ἥρωος. ἀλλ᾽ ὁπότ᾽ ἄν σε δόμοι κεκύθωσι καὶ αὐλή,</p>
<p><a>ζ304</a> ὦκα μάλα μεγάροιο διελθέμεν, ὄφρ᾽ ἂν ἵκηαι</p>
<p><a>ζ305</a> μητέρ᾽ ἐμήν: ἡ δ᾽ ἧσται ἐπ᾽ ἐσχάρῃ ἐν πυρὸς αὐγῇ,</p>
<p><a>ζ306</a> ἠλάκατα στρωφῶσ᾽ ἁλιπόρφυρα, θαῦμα ἰδέσθαι,</p>
<p><a>ζ307</a> κίονι κεκλιμένη: δμωαὶ δέ οἱ εἵατ᾽ ὄπισθεν.</p>
<p><a>ζ308</a> ἔνθα δὲ πατρὸς ἐμοῖο θρόνος ποτικέκλιται αὐτῇ,</p>
<p><a>ζ309</a> τῷ ὅ γε οἰνοποτάζει ἐφήμενος ἀθάνατος ὥς.</p>
<p><a>ζ310</a> τὸν παραμειψάμενος μητρὸς περὶ γούνασι χεῖρας</p>
<p><a>ζ311</a> βάλλειν ἡμετέρης, ἵνα νόστιμον ἦμαρ ἴδηαι</p>
<p><a>ζ312</a> χαίρων καρπαλίμως, εἰ καὶ μάλα τηλόθεν ἐσσί.</p>
<p><a>ζ313</a> εἴ κέν τοι κείνη γε φίλα φρονέῃσ᾽ ἐνὶ θυμῷ,</p>
<p><a>ζ314</a> ἐλπωρή τοι ἔπειτα φίλους τ᾽ ἰδέειν καὶ ἱκέσθαι</p>
<p><a>ζ315</a> οἶκον ἐυκτίμενον καὶ σὴν ἐς πατρίδα γαῖαν.</p>
<p><a>ζ316</a> ὣς ἄρα φωνήσασ᾽ ἵμασεν μάστιγι φαεινῇ</p>
<p><a>ζ317</a> ἡμιόνους: αἱ δ᾽ ὦκα λίπον ποταμοῖο ῥέεθρα.</p>
<p><a>ζ318</a> αἱ δ᾽ ἐὺ μὲν τρώχων, ἐὺ δὲ πλίσσοντο πόδεσσιν:</p>
<p><a>ζ319</a> ἡ δὲ μάλ᾽ ἡνιόχευεν, ὅπως ἅμ᾽ ἑποίατο πεζοὶ</p>
<p><a>ζ320</a> ἀμφίπολοί τ᾽ Ὀδυσεύς τε, νόῳ δ᾽ ἐπέβαλλεν ἱμάσθλην.</p>
<p><a>ζ321</a> δύσετό τ᾽ ἠέλιος καὶ τοὶ κλυτὸν ἄλσος ἵκοντο</p>
<p><a>ζ322</a> ἱρὸν Ἀθηναίης, ἵν᾽ ἄρ᾽ ἕζετο δῖος Ὀδυσσεύς.</p>
<p><a>ζ323</a> αὐτίκ᾽ ἔπειτ᾽ ἠρᾶτο Διὸς κούρῃ μεγάλοιο:</p>
<p><a>ζ324</a> κλῦθί μευ, αἰγιόχοιο Διὸς τέκος, Ἀτρυτώνη:</p>
<p><a>ζ325</a> νῦν δή πέρ μευ ἄκουσον,  ἐπεὶ πάρος οὔ ποτ᾽ ἄκουσας</p>
<p><a>ζ326</a> ῥαιομένου, ὅτε μ᾽ ἔρραιε κλυτὸς ἐννοσίγαιος.</p>
<p><a>ζ327</a> δός μ᾽ ἐς Φαίηκας φίλον ἐλθεῖν ἠδ᾽ ἐλεεινόν.</p>
<p><a>ζ328</a> ὣς ἔφατ᾽ εὐχόμενος, τοῦ δ᾽ ἔκλυε Παλλὰς Ἀθήνη.</p>
<p><a>ζ329</a> αὐτῷ δ᾽ οὔ πω φαίνετ᾽ ἐναντίη: αἴδετο γάρ ῥα</p>
<p><a>ζ330</a> πατροκασίγνητον: ὁ δ᾽ ἐπιζαφελῶς μενέαινεν</p>
<p><a>ζ331</a> ἀντιθέῳ Ὀδυσῆι πάρος ἣν γαῖαν ἱκέσθαι.</p>
<h4 class="C2">Book 7</h4><p><a>η1</a> ὧς ὁ μὲν ἔνθ᾽ ἠρᾶτο πολύτλας δῖος Ὀδυσσεύς,</p>
<p><a>η2</a> κούρην δὲ προτὶ ἄστυ φέρεν μένος ἡμιόνοιιν.</p>
<p><a>η3</a> ἡ δ᾽ ὅτε δὴ οὗ πατρὸς ἀγακλυτὰ δώμαθ᾽ ἵκανε,</p>
<p><a>η4</a> στῆσεν ἄρ᾽ ἐν προθύροισι, κασίγνητοι δέ μιν ἀμφὶς</p>
<p><a>η5</a> ἵσταντ᾽ ἀθανάτοις ἐναλίγκιοι,  οἵ ῥ᾽ ὑπ᾽ ἀπήνης</p>
<p><a>η6</a> ἡμιόνους ἔλυον ἐσθῆτά τε ἔσφερον εἴσω.</p>
<p><a>η7</a> αὐτὴ δ᾽ ἐς θάλαμον ἑὸν ἤιε: δαῖε δέ οἱ πῦρ</p>
<p><a>η8</a> γρῆυς Ἀπειραίη, θαλαμηπόλος Εὐρυμέδουσα,</p>
<p><a>η9</a> τήν ποτ᾽ Ἀπείρηθεν νέες ἤγαγον ἀμφιέλισσαι:</p>
<p><a>η10</a> Ἀλκινόῳ δ᾽ αὐτὴν γέρας ἔξελον,  οὕνεκα πᾶσιν</p>
<p><a>η11</a> Φαιήκεσσιν ἄνασσε, θεοῦ δ᾽ ὣς δῆμος ἄκουεν:</p>
<p><a>η12</a> ἣ τρέφε Ναυσικάαν λευκώλενον ἐν μεγάροισιν.</p>
<p><a>η13</a> ἥ οἱ πῦρ ἀνέκαιε καὶ εἴσω δόρπον ἐκόσμει.</p>
<p><a>η14</a> καὶ τότ᾽ Ὀδυσσεὺς ὦρτο πόλινδ᾽ ἴμεν: ἀμφὶ δ᾽ Ἀθήνη</p>
<p><a>η15</a> πολλὴν ἠέρα χεῦε φίλα φρονέουσ᾽ Ὀδυσῆι,</p>
<p><a>η16</a> μή τις Φαιήκων μεγαθύμων ἀντιβολήσας</p>
<p><a>η17</a> κερτομέοι τ᾽ ἐπέεσσι καὶ ἐξερέοιθ᾽ ὅτις εἴη.</p>
<p><a>η18</a> ἀλλ᾽ ὅτε δὴ ἄρ᾽ ἔμελλε πόλιν δύσεσθαι ἐραννήν,</p>
<p><a>η19</a> ἔνθα οἱ ἀντεβόλησε θεά, γλαυκῶπις Ἀθήνη,</p>
<p><a>η20</a> παρθενικῇ ἐικυῖα νεήνιδι,  κάλπιν ἐχούσῃ.</p>
<p><a>η21</a> στῆ δὲ πρόσθ᾽ αὐτοῦ, ὁ δ᾽ ἀνείρετο δῖος Ὀδυσσεύς:</p>
<p><a>η22</a> ὦ τέκος, οὐκ ἄν μοι δόμον ἀνέρος ἡγήσαιο</p>
<p><a>η23</a> Ἀλκινόου, ὃς τοῖσδε μετ᾽ ἀνθρώποισι ἀνάσσει;</p>
<p><a>η24</a> καὶ γὰρ ἐγὼ ξεῖνος ταλαπείριος ἐνθάδ᾽ ἱκάνω</p>
<p><a>η25</a> τηλόθεν ἐξ ἀπίης γαίης: τῷ οὔ τινα οἶδα</p>
<p><a>η26</a> ἀνθρώπων, οἳ τήνδε πόλιν καὶ γαῖαν ἔχουσιν.</p>
<p><a>η27</a> τὸν δ᾽ αὖτε προσέειπε θεά, γλαυκῶπις Ἀθήνη:</p>
<p><a>η28</a> τοιγὰρ ἐγώ τοι, ξεῖνε πάτερ, δόμον, ὅν με κελεύεις,</p>
<p><a>η29</a> δείξω, ἐπεί μοι πατρὸς ἀμύμονος ἐγγύθι ναίει.</p>
<p><a>η30</a> ἀλλ᾽ ἴθι σιγῇ τοῖον,  ἐγὼ δ᾽ ὁδὸν ἡγεμονεύσω,</p>
<p><a>η31</a> μηδέ τιν᾽ ἀνθρώπων προτιόσσεο μηδ᾽ ἐρέεινε.</p>
<p><a>η32</a> οὐ γὰρ ξείνους οἵδε μάλ᾽ ἀνθρώπους ἀνέχονται,</p>
<p><a>η33</a> οὐδ᾽ ἀγαπαζόμενοι φιλέουσ᾽ ὅς κ᾽ ἄλλοθεν ἔλθῃ.</p>
<p><a>η34</a> νηυσὶ θοῇσιν τοί γε πεποιθότες ὠκείῃσι</p>
<p><a>η35</a> λαῖτμα μέγ᾽ ἐκπερόωσιν,  ἐπεί σφισι δῶκ᾽ ἐνοσίχθων:</p>
<p><a>η36</a> τῶν νέες ὠκεῖαι ὡς εἰ πτερὸν ἠὲ νόημα.</p>
<p><a>η37</a> ὣς ἄρα φωνήσασ᾽ ἡγήσατο Παλλὰς Ἀθήνη</p>
<p><a>η38</a> καρπαλίμως: ὁ δ᾽ ἔπειτα μετ᾽ ἴχνια βαῖνε θεοῖο.</p>
<p><a>η39</a> τὸν δ᾽ ἄρα Φαίηκες ναυσικλυτοὶ οὐκ ἐνόησαν</p>
<p><a>η40</a> ἐρχόμενον κατὰ ἄστυ διὰ σφέας: οὐ γὰρ Ἀθήνη</p>
<p><a>η41</a> εἴα ἐυπλόκαμος, δεινὴ θεός, ἥ ῥά οἱ ἀχλὺν</p>
<p><a>η42</a> θεσπεσίην κατέχευε φίλα φρονέουσ᾽ ἐνὶ θυμῷ.</p>
<p><a>η43</a> θαύμαζεν δ᾽ Ὀδυσεὺς λιμένας καὶ νῆας ἐίσας</p>
<p><a>η44</a> αὐτῶν θ᾽ ἡρώων ἀγορὰς καὶ τείχεα μακρὰ</p>
<p><a>η45</a> ὑψηλά,  σκολόπεσσιν ἀρηρότα, θαῦμα ἰδέσθαι.</p>
<p><a>η46</a> ἀλλ᾽ ὅτε δὴ βασιλῆος ἀγακλυτὰ δώμαθ᾽ ἵκοντο,</p>
<p><a>η47</a> τοῖσι δὲ μύθων ἦρχε θεά, γλαυκῶπις Ἀθήνη:</p>
<p><a>η48</a> οὗτος δή τοι, ξεῖνε πάτερ, δόμος, ὅν με κελεύεις</p>
<p><a>η49</a> πεφραδέμεν: δήεις δὲ διοτρεφέας βασιλῆας</p>
<p><a>η50</a> δαίτην δαινυμένους: σὺ δ᾽ ἔσω κίε,  μηδέ τι θυμῷ</p>
<p><a>η51</a> τάρβει: θαρσαλέος γὰρ ἀνὴρ ἐν πᾶσιν ἀμείνων</p>
<p><a>η52</a> ἔργοισιν τελέθει, εἰ καί ποθεν ἄλλοθεν ἔλθοι.</p>
<p><a>η53</a> δέσποιναν μὲν πρῶτα κιχήσεαι ἐν μεγάροισιν:</p>
<p><a>η54</a> Ἀρήτη δ᾽ ὄνομ᾽ ἐστὶν ἐπώνυμον, ἐκ δὲ τοκήων</p>
<p><a>η55</a> τῶν αὐτῶν οἵ περ τέκον Ἀλκίνοον βασιλῆα.</p>
<p><a>η56</a> Ναυσίθοον μὲν πρῶτα Ποσειδάων ἐνοσίχθων</p>
<p><a>η57</a> γείνατο καὶ Περίβοια, γυναικῶν εἶδος ἀρίστη,</p>
<p><a>η58</a> ὁπλοτάτη θυγάτηρ μεγαλήτορος Εὐρυμέδοντος,</p>
<p><a>η59</a> ὅς ποθ᾽ ὑπερθύμοισι Γιγάντεσσιν βασίλευεν.</p>
<p><a>η60</a> ἀλλ᾽ ὁ μὲν ὤλεσε λαὸν ἀτάσθαλον,  ὤλετο δ᾽ αὐτός:</p>
<p><a>η61</a> τῇ δὲ Ποσειδάων ἐμίγη καὶ ἐγείνατο παῖδα</p>
<p><a>η62</a> Ναυσίθοον μεγάθυμον, ὃς ἐν Φαίηξιν ἄνασσε:</p>
<p><a>η63</a> Ναυσίθοος δ᾽ ἔτεκεν Ῥηξήνορά τ᾽ Ἀλκίνοόν τε.</p>
<p><a>η64</a> τὸν μὲν ἄκουρον ἐόντα βάλ᾽ ἀργυρότοξος Ἀπόλλων</p>
<p><a>η65</a> νυμφίον ἐν μεγάρῳ,  μίαν οἴην παῖδα λιπόντα</p>
<p><a>η66</a> Ἀρήτην: τὴν δ᾽ Ἀλκίνοος ποιήσατ᾽ ἄκοιτιν,</p>
<p><a>η67</a> καί μιν ἔτισ᾽, ὡς οὔ τις ἐπὶ χθονὶ τίεται ἄλλη,</p>
<p><a>η68</a> ὅσσαι νῦν γε γυναῖκες ὑπ᾽ ἀνδράσιν οἶκον ἔχουσιν.</p>
<p><a>η69</a> ὣς κείνη περὶ κῆρι τετίμηταί τε καὶ ἔστιν</p>
<p><a>η70</a> ἔκ τε φίλων παίδων ἔκ τ᾽ αὐτοῦ Ἀλκινόοιο</p>
<p><a>η71</a> καὶ λαῶν, οἵ μίν ῥα θεὸν ὣς εἰσορόωντες</p>
<p><a>η72</a> δειδέχαται μύθοισιν, ὅτε στείχῃσ᾽ ἀνὰ ἄστυ.</p>
<p><a>η73</a> οὐ μὲν γάρ τι νόου γε καὶ αὐτὴ δεύεται ἐσθλοῦ:</p>
<p><a>η74</a> ᾗσι τ᾽ ἐὺ φρονέῃσι καὶ ἀνδράσι νείκεα λύει.</p>
<p><a>η75</a> εἴ κέν τοι κείνη γε φίλα φρονέῃσ᾽ ἐνὶ θυμῷ,</p>
<p><a>η76</a> ἐλπωρή τοι ἔπειτα φίλους τ᾽ ἰδέειν καὶ ἱκέσθαι</p>
<p><a>η77</a> οἶκον ἐς ὑψόροφον καὶ σὴν ἐς πατρίδα γαῖαν.</p>
<p><a>η78</a> ὣς ἄρα φωνήσασ᾽ ἀπέβη γλαυκῶπις Ἀθήνη</p>
<p><a>η79</a> πόντον ἐπ᾽ ἀτρύγετον, λίπε δὲ Σχερίην ἐρατεινήν,</p>
<p><a>η80</a> ἵκετο δ᾽ ἐς Μαραθῶνα καὶ εὐρυάγυιαν Ἀθήνην,</p>
<p><a>η81</a> δῦνε δ᾽ Ἐρεχθῆος πυκινὸν δόμον. αὐτὰρ Ὀδυσσεὺς</p>
<p><a>η82</a> Ἀλκινόου πρὸς δώματ᾽ ἴε κλυτά: πολλὰ δέ οἱ κῆρ</p>
<p><a>η83</a> ὥρμαιν᾽ ἱσταμένῳ, πρὶν χάλκεον οὐδὸν ἱκέσθαι.</p>
<p><a>η84</a> ὥς τε γὰρ ἠελίου αἴγλη πέλεν ἠὲ σελήνης</p>
<p><a>η85</a> δῶμα καθ᾽ ὑψερεφὲς μεγαλήτορος Ἀλκινόοιο.</p>
<p><a>η86</a> χάλκεοι μὲν γὰρ τοῖχοι ἐληλέδατ᾽ ἔνθα καὶ ἔνθα,</p>
<p><a>η87</a> ἐς μυχὸν ἐξ οὐδοῦ, περὶ δὲ θριγκὸς κυάνοιο:</p>
<p><a>η88</a> χρύσειαι δὲ θύραι πυκινὸν δόμον ἐντὸς ἔεργον:</p>
<p><a>η89</a> σταθμοὶ δ᾽ ἀργύρεοι ἐν χαλκέῳ ἕστασαν οὐδῷ,</p>
<p><a>η90</a> ἀργύρεον δ᾽ ἐφ᾽ ὑπερθύριον,  χρυσέη δὲ κορώνη.</p>
<p><a>η91</a> χρύσειοι δ᾽ ἑκάτερθε καὶ ἀργύρεοι κύνες ἦσαν,</p>
<p><a>η92</a> οὓς Ἥφαιστος ἔτευξεν ἰδυίῃσι πραπίδεσσι</p>
<p><a>η93</a> δῶμα φυλασσέμεναι μεγαλήτορος Ἀλκινόοιο,</p>
<p><a>η94</a> ἀθανάτους ὄντας καὶ ἀγήρως ἤματα πάντα.</p>
<p><a>η95</a> ἐν δὲ θρόνοι περὶ τοῖχον ἐρηρέδατ᾽ ἔνθα καὶ ἔνθα,</p>
<p><a>η96</a> ἐς μυχὸν ἐξ οὐδοῖο διαμπερές, ἔνθ᾽ ἐνὶ πέπλοι</p>
<p><a>η97</a> λεπτοὶ ἐύννητοι βεβλήατο, ἔργα γυναικῶν.</p>
<p><a>η98</a> ἔνθα δὲ Φαιήκων ἡγήτορες ἑδριόωντο</p>
<p><a>η99</a> πίνοντες καὶ ἔδοντες: ἐπηετανὸν γὰρ ἔχεσκον.</p>
<p><a>η100</a> χρύσειοι δ᾽ ἄρα κοῦροι ἐυδμήτων ἐπὶ βωμῶν</p>
<p><a>η101</a> ἕστασαν αἰθομένας δαΐδας μετὰ χερσὶν ἔχοντες,</p>
<p><a>η102</a> φαίνοντες νύκτας κατὰ δώματα δαιτυμόνεσσι.</p>
<p><a>η103</a> πεντήκοντα δέ οἱ δμωαὶ κατὰ δῶμα γυναῖκες</p>
<p><a>η104</a> αἱ μὲν ἀλετρεύουσι μύλῃς ἔπι μήλοπα καρπόν,</p>
<p><a>η105</a> αἱ δ᾽ ἱστοὺς ὑφόωσι καὶ ἠλάκατα στρωφῶσιν</p>
<p><a>η106</a> ἥμεναι, οἷά τε φύλλα μακεδνῆς αἰγείροιο:</p>
<p><a>η107</a> καιρουσσέων δ᾽ ὀθονέων ἀπολείβεται ὑγρὸν ἔλαιον.</p>
<p><a>η108</a> ὅσσον Φαίηκες περὶ πάντων ἴδριες ἀνδρῶν</p>
<p><a>η109</a> νῆα θοὴν ἐνὶ πόντῳ ἐλαυνέμεν, ὣς δὲ γυναῖκες</p>
<p><a>η110</a> ἱστῶν τεχνῆσσαι: πέρι γάρ σφισι δῶκεν Ἀθήνη</p>
<p><a>η111</a> ἔργα τ᾽ ἐπίστασθαι περικαλλέα καὶ φρένας ἐσθλάς.</p>
<p><a>η112</a> ἔκτοσθεν δ᾽ αὐλῆς μέγας ὄρχατος ἄγχι θυράων</p>
<p><a>η113</a> τετράγυος: περὶ δ᾽ ἕρκος ἐλήλαται ἀμφοτέρωθεν.</p>
<p><a>η114</a> ἔνθα δὲ δένδρεα μακρὰ πεφύκασι τηλεθόωντα,</p>
<p><a>η115</a> ὄγχναι καὶ ῥοιαὶ καὶ μηλέαι ἀγλαόκαρποι</p>
<p><a>η116</a> συκέαι τε γλυκεραὶ καὶ ἐλαῖαι τηλεθόωσαι.</p>
<p><a>η117</a> τάων οὔ ποτε καρπὸς ἀπόλλυται οὐδ᾽ ἀπολείπει</p>
<p><a>η118</a> χείματος οὐδὲ θέρευς, ἐπετήσιος: ἀλλὰ μάλ᾽ αἰεὶ</p>
<p><a>η119</a> Ζεφυρίη πνείουσα τὰ μὲν φύει, ἄλλα δὲ πέσσει.</p>
<p><a>η120</a> ὄγχνη ἐπ᾽ ὄγχνῃ γηράσκει,  μῆλον δ᾽ ἐπὶ μήλῳ,</p>
<p><a>η121</a> αὐτὰρ ἐπὶ σταφυλῇ σταφυλή, σῦκον δ᾽ ἐπὶ σύκῳ.</p>
<p><a>η122</a> ἔνθα δέ οἱ πολύκαρπος ἀλωὴ ἐρρίζωται,</p>
<p><a>η123</a> τῆς ἕτερον μὲν θειλόπεδον λευρῷ ἐνὶ χώρῳ</p>
<p><a>η124</a> τέρσεται ἠελίῳ, ἑτέρας δ᾽ ἄρα τε τρυγόωσιν,</p>
<p><a>η125</a> ἄλλας δὲ τραπέουσι: πάροιθε δέ τ᾽ ὄμφακές εἰσιν</p>
<p><a>η126</a> ἄνθος ἀφιεῖσαι, ἕτεραι δ᾽ ὑποπερκάζουσιν.</p>
<p><a>η127</a> ἔνθα δὲ κοσμηταὶ πρασιαὶ παρὰ νείατον ὄρχον</p>
<p><a>η128</a> παντοῖαι πεφύασιν, ἐπηετανὸν γανόωσαι:</p>
<p><a>η129</a> ἐν δὲ δύω κρῆναι ἡ μέν τ᾽ ἀνὰ κῆπον ἅπαντα</p>
<p><a>η130</a> σκίδναται,  ἡ δ᾽ ἑτέρωθεν ὑπ᾽ αὐλῆς οὐδὸν ἵησι</p>
<p><a>η131</a> πρὸς δόμον ὑψηλόν, ὅθεν ὑδρεύοντο πολῖται.</p>
<p><a>η132</a> τοῖ᾽ ἄρ᾽ ἐν Ἀλκινόοιο θεῶν ἔσαν ἀγλαὰ δῶρα.</p>
<p><a>η133</a> ἔνθα στὰς θηεῖτο πολύτλας δῖος Ὀδυσσεύς.</p>
<p><a>η134</a> αὐτὰρ ἐπεὶ δὴ πάντα ἑῷ θηήσατο θυμῷ,</p>
<p><a>η135</a> καρπαλίμως ὑπὲρ οὐδὸν ἐβήσετο δώματος εἴσω.</p>
<p><a>η136</a> εὗρε δὲ Φαιήκων ἡγήτορας ἠδὲ μέδοντας</p>
<p><a>η137</a> σπένδοντας δεπάεσσιν ἐυσκόπῳ ἀργεϊφόντῃ,</p>
<p><a>η138</a> ᾧ πυμάτῳ σπένδεσκον, ὅτε μνησαίατο κοίτου.</p>
<p><a>η139</a> αὐτὰρ ὁ βῆ διὰ δῶμα πολύτλας δῖος Ὀδυσσεὺς</p>
<p><a>η140</a> πολλὴν ἠέρ᾽ ἔχων,  ἥν οἱ περίχευεν Ἀθήνη,</p>
<p><a>η141</a> ὄφρ᾽ ἵκετ᾽ Ἀρήτην τε καὶ Ἀλκίνοον βασιλῆα.</p>
<p><a>η142</a> ἀμφὶ δ᾽ ἄρ᾽ Ἀρήτης βάλε γούνασι χεῖρας Ὀδυσσεύς,</p>
<p><a>η143</a> καὶ τότε δή ῥ᾽ αὐτοῖο πάλιν χύτο θέσφατος ἀήρ.</p>
<p><a>η144</a> οἱ δ᾽ ἄνεῳ ἐγένοντο, δόμον κάτα φῶτα ἰδόντες:</p>
<p><a>η145</a> θαύμαζον δ᾽ ὁρόωντες.  ὁ δὲ λιτάνευεν Ὀδυσσεύς:</p>
<p><a>η146</a> Ἀρήτη, θύγατερ Ῥηξήνορος ἀντιθέοιο,</p>
<p><a>η147</a> σόν τε πόσιν σά τε γούναθ᾽ ἱκάνω πολλὰ μογήσας</p>
<p><a>η148</a> τούσδε τε δαιτυμόνας: τοῖσιν θεοὶ ὄλβια δοῖεν</p>
<p><a>η149</a> ζωέμεναι, καὶ παισὶν ἐπιτρέψειεν ἕκαστος</p>
<p><a>η150</a> κτήματ᾽ ἐνὶ μεγάροισι γέρας θ᾽ ὅ τι δῆμος ἔδωκεν:</p>
<p><a>η151</a> αὐτὰρ ἐμοὶ πομπὴν ὀτρύνετε πατρίδ᾽ ἱκέσθαι</p>
<p><a>η152</a> θᾶσσον, ἐπεὶ δὴ δηθὰ φίλων ἄπο πήματα πάσχω.</p>
<p><a>η153</a> ὣς εἰπὼν κατ᾽ ἄρ᾽ ἕζετ᾽ ἐπ᾽ ἐσχάρῃ ἐν κονίῃσιν</p>
<p><a>η154</a> πὰρ πυρί: οἱ δ᾽ ἄρα πάντες ἀκὴν ἐγένοντο σιωπῇ.</p>
<p><a>η155</a> ὀψὲ δὲ δὴ μετέειπε γέρων ἥρως Ἐχένηος,</p>
<p><a>η156</a> ὃς δὴ Φαιήκων ἀνδρῶν προγενέστερος ἦεν</p>
<p><a>η157</a> καὶ μύθοισι κέκαστο, παλαιά τε πολλά τε εἰδώς:</p>
<p><a>η158</a> ὅ σφιν ἐὺ φρονέων ἀγορήσατο καὶ μετέειπεν:</p>
<p><a>η159</a> Ἀλκίνο᾽, οὐ μέν τοι τόδε κάλλιον, οὐδὲ ἔοικε,</p>
<p><a>η160</a> ξεῖνον μὲν χαμαὶ ἧσθαι ἐπ᾽ ἐσχάρῃ ἐν κονίῃσιν,</p>
<p><a>η161</a> οἵδε δὲ σὸν μῦθον ποτιδέγμενοι ἰσχανόωνται.</p>
<p><a>η162</a> ἄλλ᾽ ἄγε δὴ ξεῖνον μὲν ἐπὶ θρόνου ἀργυροήλου</p>
<p><a>η163</a> εἷσον ἀναστήσας, σὺ δὲ κηρύκεσσι κέλευσον</p>
<p><a>η164</a> οἶνον ἐπικρῆσαι, ἵνα καὶ Διὶ τερπικεραύνῳ</p>
<p><a>η165</a> σπείσομεν,  ὅς θ᾽ ἱκέτῃσιν ἅμ᾽ αἰδοίοισιν ὀπηδεῖ:</p>
<p><a>η166</a> δόρπον δὲ ξείνῳ ταμίη δότω ἔνδον ἐόντων.</p>
<p><a>η167</a> αὐτὰρ ἐπεὶ τό γ᾽ ἄκουσ᾽ ἱερὸν μένος Ἀλκινόοιο,</p>
<p><a>η168</a> χειρὸς ἑλὼν Ὀδυσῆα δαΐφρονα ποικιλομήτην</p>
<p><a>η169</a> ὦρσεν ἀπ᾽ ἐσχαρόφιν καὶ ἐπὶ θρόνου εἷσε φαεινοῦ,</p>
<p><a>η170</a> υἱὸν ἀναστήσας ἀγαπήνορα Λαοδάμαντα,</p>
<p><a>η171</a> ὅς οἱ πλησίον ἷζε, μάλιστα δέ μιν φιλέεσκεν.</p>
<p><a>η172</a> χέρνιβα δ᾽ ἀμφίπολος προχόῳ ἐπέχευε φέρουσα</p>
<p><a>η173</a> καλῇ χρυσείῃ ὑπὲρ ἀργυρέοιο λέβητος,</p>
<p><a>η174</a> νίψασθαι: παρὰ δὲ ξεστὴν ἐτάνυσσε τράπεζαν.</p>
<p><a>η175</a> σῖτον δ᾽ αἰδοίη ταμίη παρέθηκε φέρουσα,</p>
<p><a>η176</a> εἴδατα πόλλ᾽ ἐπιθεῖσα, χαριζομένη παρεόντων.</p>
<p><a>η177</a> αὐτὰρ ὁ πῖνε καὶ ἦσθε πολύτλας δῖος Ὀδυσσεύς.</p>
<p><a>η178</a> καὶ τότε κήρυκα προσέφη μένος Ἀλκινόοιο:</p>
<p><a>η179</a> Ποντόνοε, κρητῆρα κερασσάμενος μέθυ νεῖμον</p>
<p><a>η180</a> πᾶσιν ἀνὰ μέγαρον,  ἵνα καὶ Διὶ τερπικεραύνῳ</p>
<p><a>η181</a> σπείσομεν, ὅς θ᾽ ἱκέτῃσιν ἅμ᾽ αἰδοίοισιν ὀπηδεῖ.</p>
<p><a>η182</a> ὣς φάτο, Ποντόνοος δὲ μελίφρονα οἶνον ἐκίρνα,</p>
<p><a>η183</a> νώμησεν δ᾽ ἄρα πᾶσιν ἐπαρξάμενος δεπάεσσιν.</p>
<p><a>η184</a> αὐτὰρ ἐπεὶ σπεῖσάν τ᾽ ἔπιόν θ᾽, ὅσον ἤθελε θυμός,</p>
<p><a>η185</a> τοῖσιν δ᾽ Ἀλκίνοος ἀγορήσατο καὶ μετέειπε:</p>
<p><a>η186</a> κέκλυτε, Φαιήκων ἡγήτορες ἠδὲ μέδοντες</p>
<p><a>η187</a> ὄφρ᾽ εἴπω τά με θυμὸς ἐνὶ στήθεσσι κελεύει.</p>
<p><a>η188</a> νῦν μὲν δαισάμενοι κατακείετε οἴκαδ᾽ ἰόντες:</p>
<p><a>η189</a> ἠῶθεν δὲ γέροντας ἐπὶ πλέονας καλέσαντες</p>
<p><a>η190</a> ξεῖνον ἐνὶ μεγάροις ξεινίσσομεν ἠδὲ θεοῖσιν</p>
<p><a>η191</a> ῥέξομεν ἱερὰ καλά, ἔπειτα δὲ καὶ περὶ πομπῆς</p>
<p><a>η192</a> μνησόμεθ᾽, ὥς χ᾽ ὁ ξεῖνος ἄνευθε πόνου καὶ ἀνίης</p>
<p><a>η193</a> πομπῇ ὑφ᾽ ἡμετέρῃ ἣν πατρίδα γαῖαν ἵκηται</p>
<p><a>η194</a> χαίρων καρπαλίμως, εἰ καὶ μάλα τηλόθεν ἐστί,</p>
<p><a>η195</a> μηδέ τι μεσσηγύς γε κακὸν καὶ πῆμα πάθῃσι,</p>
<p><a>η196</a> πρίν γε τὸν ἧς γαίης ἐπιβήμεναι: ἔνθα δ᾽ ἔπειτα</p>
<p><a>η197</a> πείσεται, ἅσσα οἱ αἶσα κατὰ κλῶθές τε βαρεῖαι</p>
<p><a>η198</a> γιγνομένῳ νήσαντο λίνῳ, ὅτε μιν τέκε μήτηρ.</p>
<p><a>η199</a> εἰ δέ τις ἀθανάτων γε κατ᾽ οὐρανοῦ εἰλήλουθεν,</p>
<p><a>η200</a> ἄλλο τι δὴ τόδ᾽ ἔπειτα θεοὶ περιμηχανόωνται.</p>
<p><a>η201</a> αἰεὶ γὰρ τὸ πάρος γε θεοὶ φαίνονται ἐναργεῖς</p>
<p><a>η202</a> ἡμῖν, εὖτ᾽ ἔρδωμεν ἀγακλειτὰς ἑκατόμβας,</p>
<p><a>η203</a> δαίνυνταί τε παρ᾽ ἄμμι καθήμενοι ἔνθα περ ἡμεῖς.</p>
<p><a>η204</a> εἰ δ᾽ ἄρα τις καὶ μοῦνος ἰὼν ξύμβληται ὁδίτης,</p>
<p><a>η205</a> οὔ τι κατακρύπτουσιν,  ἐπεί σφισιν ἐγγύθεν εἰμέν,</p>
<p><a>η206</a> ὥς περ Κύκλωπές τε καὶ ἄγρια φῦλα Γιγάντων.</p>
<p><a>η207</a> τὸν δ᾽ ἀπαμειβόμενος προσέφη πολύμητις Ὀδυσσεύς:</p>
<p><a>η208</a> Ἀλκίνο᾽, ἄλλο τί τοι μελέτω φρεσίν: οὐ γὰρ ἐγώ γε</p>
<p><a>η209</a> ἀθανάτοισιν ἔοικα, τοὶ οὐρανὸν εὐρὺν ἔχουσιν,</p>
<p><a>η210</a> οὐ δέμας οὐδὲ φυήν,  ἀλλὰ θνητοῖσι βροτοῖσιν.</p>
<p><a>η211</a> οὕς τινας ὑμεῖς ἴστε μάλιστ᾽ ὀχέοντας ὀιζὺν</p>
<p><a>η212</a> ἀνθρώπων, τοῖσίν κεν ἐν ἄλγεσιν ἰσωσαίμην.</p>
<p><a>η213</a> καὶ δ᾽ ἔτι κεν καὶ μᾶλλον ἐγὼ κακὰ μυθησαίμην,</p>
<p><a>η214</a> ὅσσα γε δὴ ξύμπαντα θεῶν ἰότητι μόγησα.</p>
<p><a>η215</a> ἀλλ᾽ ἐμὲ μὲν δορπῆσαι ἐάσατε κηδόμενόν περ:</p>
<p><a>η216</a> οὐ γάρ τι στυγερῇ ἐπὶ γαστέρι κύντερον ἄλλο</p>
<p><a>η217</a> ἔπλετο, ἥ τ᾽ ἐκέλευσεν ἕο μνήσασθαι ἀνάγκῃ</p>
<p><a>η218</a> καὶ μάλα τειρόμενον καὶ ἐνὶ φρεσὶ πένθος ἔχοντα,</p>
<p><a>η219</a> ὡς καὶ ἐγὼ πένθος μὲν ἔχω φρεσίν, ἡ δὲ μάλ᾽ αἰεὶ</p>
<p><a>η220</a> ἐσθέμεναι κέλεται καὶ πινέμεν,  ἐκ δέ με πάντων</p>
<p><a>η221</a> ληθάνει ὅσσ᾽ ἔπαθον, καὶ ἐνιπλησθῆναι ἀνώγει.</p>
<p><a>η222</a> ὑμεῖς δ᾽ ὀτρύνεσθαι ἅμ᾽ ἠοῖ φαινομένηφιν,</p>
<p><a>η223</a> ὥς κ᾽ ἐμὲ τὸν δύστηνον ἐμῆς ἐπιβήσετε πάτρης</p>
<p><a>η224</a> καί περ πολλὰ παθόντα: ἰδόντα με καὶ λίποι αἰὼν</p>
<p><a>η225</a> κτῆσιν ἐμήν, δμῶάς τε καὶ ὑψερεφὲς μέγα δῶμα.</p>
<p><a>η226</a> ὣς ἔφαθ᾽, οἱ δ᾽ ἄρα πάντες ἐπῄνεον ἠδ᾽ ἐκέλευον</p>
<p><a>η227</a> πεμπέμεναι τὸν ξεῖνον, ἐπεὶ κατὰ μοῖραν ἔειπεν.</p>
<p><a>η228</a> αὐτὰρ ἐπεὶ σπεῖσάν τ᾽ ἔπιον θ᾽ ὅσον ἤθελε θυμός,</p>
<p><a>η229</a> οἱ μὲν κακκείοντες ἔβαν οἶκόνδε ἕκαστος,</p>
<p><a>η230</a> αὐτὰρ ὁ ἐν μεγάρῳ ὑπελείπετο δῖος Ὀδυσσεύς,</p>
<p><a>η231</a> πὰρ δέ οἱ Ἀρήτη τε καὶ Ἀλκίνοος θεοειδὴς</p>
<p><a>η232</a> ἥσθην: ἀμφίπολοι δ᾽ ἀπεκόσμεον ἔντεα δαιτός.</p>
<p><a>η233</a> τοῖσιν δ᾽ Ἀρήτη λευκώλενος ἤρχετο μύθων:</p>
<p><a>η234</a> ἔγνω γὰρ φᾶρός τε χιτῶνά τε εἵματ᾽ ἰδοῦσα</p>
<p><a>η235</a> καλά,  τά ῥ᾽ αὐτὴ τεῦξε σὺν ἀμφιπόλοισι γυναιξί:</p>
<p><a>η236</a> καί μιν φωνήσασ᾽ ἔπεα πτερόεντα προσηύδα:</p>
<p><a>η237</a> ξεῖνε, τὸ μέν σε πρῶτον ἐγὼν εἰρήσομαι αὐτή:</p>
<p><a>η238</a> τίς πόθεν εἰς ἀνδρῶν; τίς τοι τάδε εἵματ᾽ ἔδωκεν;</p>
<p><a>η239</a> οὐ δὴ φῆς ἐπὶ πόντον ἀλώμενος ἐνθάδ᾽ ἱκέσθαι;</p>
<p><a>η240</a> τὴν δ᾽ ἀπαμειβόμενος προσέφη πολύμητις Ὀδυσσεύς:</p>
<p><a>η241</a> ἀργαλέον,  βασίλεια, διηνεκέως ἀγορεῦσαι</p>
<p><a>η242</a> κήδε᾽, ἐπεί μοι πολλὰ δόσαν θεοὶ Οὐρανίωνες:</p>
<p><a>η243</a> τοῦτο δέ τοι ἐρέω ὅ μ᾽ ἀνείρεαι ἠδὲ μεταλλᾷς.</p>
<p><a>η244</a> Ὠγυγίη τις νῆσος ἀπόπροθεν εἰν ἁλὶ κεῖται:</p>
<p><a>η245</a> ἔνθα μὲν Ἄτλαντος θυγάτηρ,  δολόεσσα Καλυψὼ</p>
<p><a>η246</a> ναίει ἐυπλόκαμος, δεινὴ θεός: οὐδέ τις αὐτῇ</p>
<p><a>η247</a> μίσγεται οὔτε θεῶν οὔτε θνητῶν ἀνθρώπων.</p>
<p><a>η248</a> ἀλλ᾽ ἐμὲ τὸν δύστηνον ἐφέστιον ἤγαγε δαίμων</p>
<p><a>η249</a> οἶον, ἐπεί μοι νῆα θοὴν ἀργῆτι κεραυνῷ</p>
<p><a>η250</a> Ζεὺς ἔλσας ἐκέασσε μέσῳ ἐνὶ οἴνοπι πόντῳ.</p>
<p><a>η251</a> ἔνθ᾽ ἄλλοι μὲν πάντες ἀπέφθιθεν ἐσθλοὶ ἑταῖροι,</p>
<p><a>η252</a> αὐτὰρ ἐγὼ τρόπιν ἀγκὰς ἑλὼν νεὸς ἀμφιελίσσης</p>
<p><a>η253</a> ἐννῆμαρ φερόμην: δεκάτῃ δέ με νυκτὶ μελαίνῃ</p>
<p><a>η254</a> νῆσον ἐς Ὠγυγίην πέλασαν θεοί, ἔνθα Καλυψὼ</p>
<p><a>η255</a> ναίει ἐυπλόκαμος,  δεινὴ θεός, ἥ με λαβοῦσα</p>
<p><a>η256</a> ἐνδυκέως ἐφίλει τε καὶ ἔτρεφεν ἠδὲ ἔφασκε</p>
<p><a>η257</a> θήσειν ἀθάνατον καὶ ἀγήραον ἤματα πάντα:</p>
<p><a>η258</a> ἀλλ᾽ ἐμὸν οὔ ποτε θυμὸν ἐνὶ στήθεσσιν ἔπειθεν.</p>
<p><a>η259</a> ἔνθα μὲν ἑπτάετες μένον ἔμπεδον, εἵματα δ᾽ αἰεὶ</p>
<p><a>η260</a> δάκρυσι δεύεσκον,  τά μοι ἄμβροτα δῶκε Καλυψώ:</p>
<p><a>η261</a> ἀλλ᾽ ὅτε δὴ ὀγδόατόν μοι ἐπιπλόμενον ἔτος ἦλθεν,</p>
<p><a>η262</a> καὶ τότε δή μ᾽ ἐκέλευσεν ἐποτρύνουσα νέεσθαι</p>
<p><a>η263</a> Ζηνὸς ὑπ᾽ ἀγγελίης, ἢ καὶ νόος ἐτράπετ᾽ αὐτῆς.</p>
<p><a>η264</a> πέμπε δ᾽ ἐπὶ σχεδίης πολυδέσμου, πολλὰ δ᾽ ἔδωκε,</p>
<p><a>η265</a> σῖτον καὶ μέθυ ἡδύ,  καὶ ἄμβροτα εἵματα ἕσσεν,</p>
<p><a>η266</a> οὖρον δὲ προέηκεν ἀπήμονά τε λιαρόν τε.</p>
<p><a>η267</a> ἑπτὰ δὲ καὶ δέκα μὲν πλέον ἤματα ποντοπορεύων,</p>
<p><a>η268</a> ὀκτωκαιδεκάτῃ δ᾽ ἐφάνη ὄρεα σκιόεντα</p>
<p><a>η269</a> γαίης ὑμετέρης, γήθησε δέ μοι φίλον ἦτορ</p>
<p><a>η270</a> δυσμόρῳ: ἦ γὰρ ἔμελλον ἔτι ξυνέσεσθαι ὀιζυῖ</p>
<p><a>η271</a> πολλῇ, τήν μοι ἐπῶρσε Ποσειδάων ἐνοσίχθων,</p>
<p><a>η272</a> ὅς μοι ἐφορμήσας ἀνέμους κατέδησε κέλευθον,</p>
<p><a>η273</a> ὤρινεν δὲ θάλασσαν ἀθέσφατον, οὐδέ τι κῦμα</p>
<p><a>η274</a> εἴα ἐπὶ σχεδίης ἁδινὰ στενάχοντα φέρεσθαι.</p>
<p><a>η275</a> τὴν μὲν ἔπειτα θύελλα διεσκέδασ᾽: αὐτὰρ ἐγώ γε</p>
<p><a>η276</a> νηχόμενος τόδε λαῖτμα διέτμαγον, ὄφρα με γαίῃ</p>
<p><a>η277</a> ὑμετέρῃ ἐπέλασσε φέρων ἄνεμός τε καὶ ὕδωρ.</p>
<p><a>η278</a> ἔνθα κέ μ᾽ ἐκβαίνοντα βιήσατο κῦμ᾽ ἐπὶ χέρσου,</p>
<p><a>η279</a> πέτρῃς πρὸς μεγάλῃσι βαλὸν καὶ ἀτερπέι χώρῳ:</p>
<p><a>η280</a> ἀλλ᾽ ἀναχασσάμενος νῆχον πάλιν,  ἧος ἐπῆλθον</p>
<p><a>η281</a> ἐς ποταμόν, τῇ δή μοι ἐείσατο χῶρος ἄριστος,</p>
<p><a>η282</a> λεῖος πετράων, καὶ ἐπὶ σκέπας ἦν ἀνέμοιο.</p>
<p><a>η283</a> ἐκ δ᾽ ἔπεσον θυμηγερέων, ἐπὶ δ᾽ ἀμβροσίη νὺξ</p>
<p><a>η284</a> ἤλυθ᾽. ἐγὼ δ᾽ ἀπάνευθε διιπετέος ποταμοῖο</p>
<p><a>η285</a> ἐκβὰς ἐν θάμνοισι κατέδραθον,  ἀμφὶ δὲ φύλλα</p>
<p><a>η286</a> ἠφυσάμην: ὕπνον δὲ θεὸς κατ᾽ ἀπείρονα χεῦεν.</p>
<p><a>η287</a> ἔνθα μὲν ἐν φύλλοισι φίλον τετιημένος ἦτορ</p>
<p><a>η288</a> εὗδον παννύχιος καὶ ἐπ᾽ ἠῶ καὶ μέσον ἦμαρ.</p>
<p><a>η289</a> δείλετό τ᾽ ἠέλιος καί με γλυκὺς ὕπνος ἀνῆκεν.</p>
<p><a>η290</a> ἀμφιπόλους δ᾽ ἐπὶ θινὶ τεῆς ἐνόησα θυγατρὸς</p>
<p><a>η291</a> παιζούσας, ἐν δ᾽ αὐτὴ ἔην ἐικυῖα θεῇσι:</p>
<p><a>η292</a> τὴν ἱκέτευσ᾽: ἡ δ᾽ οὔ τι νοήματος ἤμβροτεν ἐσθλοῦ,</p>
<p><a>η293</a> ὡς οὐκ ἂν ἔλποιο νεώτερον ἀντιάσαντα</p>
<p><a>η294</a> ἐρξέμεν: αἰεὶ γάρ τε νεώτεροι ἀφραδέουσιν.</p>
<p><a>η295</a> ἥ μοι σῖτον ἔδωκεν ἅλις ἠδ᾽ αἴθοπα οἶνον</p>
<p><a>η296</a> καὶ λοῦσ᾽ ἐν ποταμῷ καί μοι τάδε εἵματ᾽ ἔδωκε.</p>
<p><a>η297</a> ταῦτά τοι ἀχνύμενός περ ἀληθείην κατέλεξα.</p>
<p><a>η298</a> τὸν δ᾽ αὖτ᾽ Ἀλκίνοος ἀπαμείβετο φώνησέν τε:</p>
<p><a>η299</a> ξεῖν᾽, ἦ τοι μὲν τοῦτο γ᾽ ἐναίσιμον οὐκ ἐνόησε</p>
<p><a>η300</a> παῖς ἐμή,  οὕνεκά σ᾽ οὔ τι μετ᾽ ἀμφιπόλοισι γυναιξὶν</p>
<p><a>η301</a> ἦγεν ἐς ἡμέτερον, σὺ δ᾽ ἄρα πρώτην ἱκέτευσας.</p>
<p><a>η302</a> τὸν δ᾽ ἀπαμειβόμενος προσέφη πολύμητις Ὀδυσσεύς:</p>
<p><a>η303</a> ἥρως, μή τοι τοὔνεκ᾽ ἀμύμονα νείκεε κούρην:</p>
<p><a>η304</a> ἡ μὲν γάρ μ᾽ ἐκέλευε σὺν ἀμφιπόλοισιν ἕπεσθαι,</p>
<p><a>η305</a> ἀλλ᾽ ἐγὼ οὐκ ἔθελον δείσας αἰσχυνόμενός τε,</p>
<p><a>η306</a> μή πως καὶ σοὶ θυμὸς ἐπισκύσσαιτο ἰδόντι:</p>
<p><a>η307</a> δύσζηλοι γάρ τ᾽ εἰμὲν ἐπὶ χθονὶ φῦλ᾽ ἀνθρώπων.</p>
<p><a>η308</a> τὸν δ᾽ αὖτ᾽ Ἀλκίνοος ἀπαμείβετο φώνησέν τε:</p>
<p><a>η309</a> ξεῖν᾽, οὔ μοι τοιοῦτον ἐνὶ στήθεσσι φίλον κῆρ</p>
<p><a>η310</a> μαψιδίως κεχολῶσθαι: ἀμείνω δ᾽ αἴσιμα πάντα.</p>
<p><a>η311</a> αἲ γάρ, Ζεῦ τε πάτερ καὶ Ἀθηναίη καὶ Ἄπολλον,</p>
<p><a>η312</a> τοῖος ἐὼν οἷός ἐσσι, τά τε φρονέων ἅ τ᾽ ἐγώ περ,</p>
<p><a>η313</a> παῖδά τ᾽ ἐμὴν ἐχέμεν καὶ ἐμὸς γαμβρὸς καλέεσθαι</p>
<p><a>η314</a> αὖθι μένων: οἶκον δέ κ᾽ ἐγὼ καὶ κτήματα δοίην,</p>
<p><a>η315</a> εἴ κ᾽ ἐθέλων γε μένοις: ἀέκοντα δέ σ᾽ οὔ τις ἐρύξει</p>
<p><a>η316</a> Φαιήκων: μὴ τοῦτο φίλον Διὶ πατρὶ γένοιτο.</p>
<p><a>η317</a> πομπὴν δ᾽ ἐς τόδ᾽ ἐγὼ τεκμαίρομαι, ὄφρ᾽ ἐὺ εἰδῇς,</p>
<p><a>η318</a> αὔριον ἔς: τῆμος δὲ σὺ μὲν δεδμημένος ὕπνῳ</p>
<p><a>η319</a> λέξεαι, οἱ δ᾽ ἐλόωσι γαλήνην, ὄφρ᾽ ἂν ἵκηαι</p>
<p><a>η320</a> πατρίδα σὴν καὶ δῶμα,  καὶ εἴ πού τοι φίλον ἐστίν,</p>
<p><a>η321</a> εἴ περ καὶ μάλα πολλὸν ἑκαστέρω ἔστ᾽ Εὐβοίης,</p>
<p><a>η322</a> τήν περ τηλοτάτω φάσ᾽ ἔμμεναι, οἵ μιν ἴδοντο</p>
<p><a>η323</a> λαῶν ἡμετέρων, ὅτε τε ξανθὸν Ῥαδάμανθυν</p>
<p><a>η324</a> ἦγον ἐποψόμενον Τιτυὸν Γαιήιον υἱόν.</p>
<p><a>η325</a> καὶ μὲν οἱ ἔνθ᾽ ἦλθον καὶ ἄτερ καμάτοιο τέλεσσαν</p>
<p><a>η326</a> ἤματι τῷ αὐτῷ καὶ ἀπήνυσαν οἴκαδ᾽ ὀπίσσω.</p>
<p><a>η327</a> εἰδήσεις δὲ καὶ αὐτὸς ἐνὶ φρεσὶν ὅσσον ἄρισται</p>
<p><a>η328</a> νῆες ἐμαὶ καὶ κοῦροι ἀναρρίπτειν ἅλα πηδῷ.</p>
<p><a>η329</a> ὣς φάτο, γήθησεν δὲ πολύτλας δῖος Ὀδυσσεύς,</p>
<p><a>η330</a> εὐχόμενος δ᾽ ἄρα εἶπεν,  ἔπος τ᾽ ἔφατ᾽ ἔκ τ᾽ ὀνόμαζεν:</p>
<p><a>η331</a> Ζεῦ πάτερ, αἴθ᾽ ὅσα εἶπε τελευτήσειεν ἅπαντα</p>
<p><a>η332</a> Ἀλκίνοος: τοῦ μέν κεν ἐπὶ ζείδωρον ἄρουραν</p>
<p><a>η333</a> ἄσβεστον κλέος εἴη, ἐγὼ δέ κε πατρίδ᾽ ἱκοίμην.</p>
<p><a>η334</a> ὣς οἱ μὲν τοιαῦτα πρὸς ἀλλήλους ἀγόρευον:</p>
<p><a>η335</a> κέκλετο δ᾽ Ἀρήτη λευκώλενος ἀμφιπόλοισιν</p>
<p><a>η336</a> δέμνι᾽ ὑπ᾽ αἰθούσῃ θέμεναι καὶ ῥήγεα καλὰ</p>
<p><a>η337</a> πορφύρε᾽ ἐμβαλέειν, στορέσαι τ᾽ ἐφύπερθε τάπητας</p>
<p><a>η338</a> χλαίνας τ᾽ ἐνθέμεναι οὔλας καθύπερθεν ἕσασθαι.</p>
<p><a>η339</a> αἱ δ᾽ ἴσαν ἐκ μεγάροιο δάος μετὰ χερσὶν ἔχουσαι:</p>
<p><a>η340</a> αὐτὰρ ἐπεὶ στόρεσαν πυκινὸν λέχος ἐγκονέουσαι,</p>
<p><a>η341</a> ὤτρυνον δ᾽ Ὀδυσῆα παριστάμεναι ἐπέεσσιν:</p>
<p><a>η342</a> ὄρσο κέων, ὦ ξεῖνε: πεποίηται δέ τοι εὐνή.</p>
<p><a>η343</a> ὣς φάν, τῷ δ᾽ ἀσπαστὸν ἐείσατο κοιμηθῆναι.</p>
<p><a>η344</a> ὣς ὁ μὲν ἔνθα καθεῦδε πολύτλας δῖος Ὀδυσσεὺς</p>
<p><a>η345</a> τρητοῖς ἐν λεχέεσσιν ὑπ᾽ αἰθούσῃ ἐριδούπῳ:</p>
<p><a>η346</a> Ἀλκίνοος δ᾽ ἄρα λέκτο μυχῷ δόμου ὑψηλοῖο,</p>
<p><a>η347</a> πὰρ δὲ γυνὴ δέσποινα λέχος πόρσυνε καὶ εὐνήν.</p>
<h4 class="C2">Book 8</h4><p><a>θ1</a> ἦμος δ᾽ ἠριγένεια φάνη ῥοδοδάκτυλος Ἠώς,</p>
<p><a>θ2</a> ὤρνυτ᾽ ἄρ᾽ ἐξ εὐνῆς ἱερὸν μένος Ἀλκινόοιο,</p>
<p><a>θ3</a> ἂν δ᾽ ἄρα διογενὴς ὦρτο πτολίπορθος Ὀδυσσεύς.</p>
<p><a>θ4</a> τοῖσιν δ᾽ ἡγεμόνευ᾽ ἱερὸν μένος Ἀλκινόοιο</p>
<p><a>θ5</a> Φαιήκων ἀγορήνδ᾽,  ἥ σφιν παρὰ νηυσὶ τέτυκτο.</p>
<p><a>θ6</a> ἐλθόντες δὲ καθῖζον ἐπὶ ξεστοῖσι λίθοισι</p>
<p><a>θ7</a> πλησίον. ἡ δ᾽ ἀνὰ ἄστυ μετῴχετο Παλλὰς Ἀθήνη</p>
<p><a>θ8</a> εἰδομένη κήρυκι δαΐφρονος Ἀλκινόοιο,</p>
<p><a>θ9</a> νόστον Ὀδυσσῆι μεγαλήτορι μητιόωσα,</p>
<p><a>θ10</a> καί ῥα ἑκάστῳ φωτὶ παρισταμένη φάτο μῦθον:</p>
<p><a>θ11</a> δεῦτ᾽ ἄγε, Φαιήκων ἡγήτορες ἠδὲ μέδοντες,</p>
<p><a>θ12</a> εἰς ἀγορὴν ἰέναι, ὄφρα ξείνοιο πύθησθε,</p>
<p><a>θ13</a> ὃς νέον Ἀλκινόοιο δαΐφρονος ἵκετο δῶμα</p>
<p><a>θ14</a> πόντον ἐπιπλαγχθείς, δέμας ἀθανάτοισιν ὁμοῖος.</p>
<p><a>θ15</a> ὣς εἰποῦσ᾽ ὤτρυνε μένος καὶ θυμὸν ἑκάστου.</p>
<p><a>θ16</a> καρπαλίμως δ᾽ ἔμπληντο βροτῶν ἀγοραί τε καὶ ἕδραι</p>
<p><a>θ17</a> ἀγρομένων: πολλοὶ δ᾽ ἄρ᾽ ἐθηήσαντο ἰδόντες</p>
<p><a>θ18</a> υἱὸν Λαέρταο δαΐφρονα: τῷ δ᾽ ἄρ᾽ Ἀθήνη</p>
<p><a>θ19</a> θεσπεσίην κατέχευε χάριν κεφαλῇ τε καὶ ὤμοις</p>
<p><a>θ20</a> καί μιν μακρότερον καὶ πάσσονα θῆκεν ἰδέσθαι,</p>
<p><a>θ21</a> ὥς κεν Φαιήκεσσι φίλος πάντεσσι γένοιτο</p>
<p><a>θ22</a> δεινός τ᾽ αἰδοῖός τε καὶ ἐκτελέσειεν ἀέθλους</p>
<p><a>θ23</a> πολλούς, τοὺς Φαίηκες ἐπειρήσαντ᾽ Ὀδυσῆος.</p>
<p><a>θ24</a> αὐτὰρ ἐπεί ῥ᾽ ἤγερθεν ὁμηγερέες τ᾽ ἐγένοντο,</p>
<p><a>θ25</a> τοῖσιν δ᾽ Ἀλκίνοος ἀγορήσατο καὶ μετέειπε:</p>
<p><a>θ26</a> κέκλυτε, Φαιήκων ἡγήτορες ἠδὲ μέδοντες,</p>
<p><a>θ27</a> ὄφρ᾽ εἴπω τά με θυμὸς ἐνὶ στήθεσσι κελεύει.</p>
<p><a>θ28</a> ξεῖνος ὅδ᾽, οὐκ οἶδ᾽ ὅς τις, ἀλώμενος ἵκετ᾽ ἐμὸν δῶ,</p>
<p><a>θ29</a> ἠὲ πρὸς ἠοίων ἦ ἑσπερίων ἀνθρώπων:</p>
<p><a>θ30</a> πομπὴν δ᾽ ὀτρύνει,  καὶ λίσσεται ἔμπεδον εἶναι.</p>
<p><a>θ31</a> ἡμεῖς δ᾽, ὡς τὸ πάρος περ, ἐποτρυνώμεθα πομπήν.</p>
<p><a>θ32</a> οὐδὲ γὰρ οὐδέ τις ἄλλος, ὅτις κ᾽ ἐμὰ δώμαθ᾽ ἵκηται,</p>
<p><a>θ33</a> ἐνθάδ᾽ ὀδυρόμενος δηρὸν μένει εἵνεκα πομπῆς.</p>
<p><a>θ34</a> ἀλλ᾽ ἄγε νῆα μέλαιναν ἐρύσσομεν εἰς ἅλα δῖαν</p>
<p><a>θ35</a> πρωτόπλοον,  κούρω δὲ δύω καὶ πεντήκοντα</p>
<p><a>θ36</a> κρινάσθων κατὰ δῆμον, ὅσοι πάρος εἰσὶν ἄριστοι.</p>
<p><a>θ37</a> δησάμενοι δ᾽ ἐὺ πάντες ἐπὶ κληῖσιν ἐρετμὰ</p>
<p><a>θ38</a> ἔκβητ᾽: αὐτὰρ ἔπειτα θοὴν ἀλεγύνετε δαῖτα</p>
<p><a>θ39</a> ἡμέτερόνδ᾽ ἐλθόντες: ἐγὼ δ᾽ ἐὺ πᾶσι παρέξω.</p>
<p><a>θ40</a> κούροισιν μὲν ταῦτ᾽ ἐπιτέλλομαι: αὐτὰρ οἱ ἄλλοι</p>
<p><a>θ41</a> σκηπτοῦχοι βασιλῆες ἐμὰ πρὸς δώματα καλὰ</p>
<p><a>θ42</a> ἔρχεσθ᾽, ὄφρα ξεῖνον ἐνὶ μεγάροισι φιλέωμεν,</p>
<p><a>θ43</a> μηδέ τις ἀρνείσθω. καλέσασθε δὲ θεῖον ἀοιδὸν</p>
<p><a>θ44</a> Δημόδοκον: τῷ γάρ ῥα θεὸς πέρι δῶκεν ἀοιδὴν</p>
<p><a>θ45</a> τέρπειν,  ὅππῃ θυμὸς ἐποτρύνῃσιν ἀείδειν.</p>
<p><a>θ46</a> ὣς ἄρα φωνήσας ἡγήσατο, τοὶ δ᾽ ἅμ᾽ ἕποντο</p>
<p><a>θ47</a> σκηπτοῦχοι: κῆρυξ δὲ μετῴχετο θεῖον ἀοιδόν.</p>
<p><a>θ48</a> κούρω δὲ κρινθέντε δύω καὶ πεντήκοντα</p>
<p><a>θ49</a> βήτην, ὡς ἐκέλευσ᾽, ἐπὶ θῖν᾽ ἁλὸς ἀτρυγέτοιο.</p>
<p><a>θ50</a> αὐτὰρ ἐπεί ῥ᾽ ἐπὶ νῆα κατήλυθον ἠδὲ θάλασσαν,</p>
<p><a>θ51</a> νῆα μὲν οἵ γε μέλαιναν ἁλὸς βένθοσδε ἔρυσσαν,</p>
<p><a>θ52</a> ἐν δ᾽ ἱστόν τ᾽ ἐτίθεντο καὶ ἱστία νηὶ μελαίνῃ,</p>
<p><a>θ53</a> ἠρτύναντο δ᾽ ἐρετμὰ τροποῖς ἐν δερματίνοισι,</p>
<p><a>θ54</a> πάντα κατὰ μοῖραν, ἀνά θ᾽ ἱστία λευκὰ πέτασσαν.</p>
<p><a>θ55</a> ὑψοῦ δ᾽ ἐν νοτίῳ τήν γ᾽ ὥρμισαν: αὐτὰρ ἔπειτα</p>
<p><a>θ56</a> βάν ῥ᾽ ἴμεν Ἀλκινόοιο δαΐφρονος ἐς μέγα δῶμα.</p>
<p><a>θ57</a> πλῆντο δ᾽ ἄρ᾽ αἴθουσαί τε καὶ ἕρκεα καὶ δόμοι ἀνδρῶν</p>
<p><a>θ58</a> ἀγρομένων: πολλοὶ δ᾽ ἄρ᾽ ἔσαν, νέοι ἠδὲ παλαιοί.</p>
<p><a>θ59</a> τοῖσιν δ᾽ Ἀλκίνοος δυοκαίδεκα μῆλ᾽ ἱέρευσεν,</p>
<p><a>θ60</a> ὀκτὼ δ᾽ ἀργιόδοντας ὕας,  δύο δ᾽ εἰλίποδας βοῦς:</p>
<p><a>θ61</a> τοὺς δέρον ἀμφί θ᾽ ἕπον, τετύκοντό τε δαῖτ᾽ ἐρατεινήν.</p>
<p><a>θ62</a> κῆρυξ δ᾽ ἐγγύθεν ἦλθεν ἄγων ἐρίηρον ἀοιδόν,</p>
<p><a>θ63</a> τὸν πέρι μοῦσ᾽ ἐφίλησε, δίδου δ᾽ ἀγαθόν τε κακόν τε:</p>
<p><a>θ64</a> ὀφθαλμῶν μὲν ἄμερσε, δίδου δ᾽ ἡδεῖαν ἀοιδήν.</p>
<p><a>θ65</a> τῷ δ᾽ ἄρα Ποντόνοος θῆκε θρόνον ἀργυρόηλον</p>
<p><a>θ66</a> μέσσῳ δαιτυμόνων, πρὸς κίονα μακρὸν ἐρείσας:</p>
<p><a>θ67</a> κὰδ δ᾽ ἐκ πασσαλόφι κρέμασεν φόρμιγγα λίγειαν</p>
<p><a>θ68</a> αὐτοῦ ὑπὲρ κεφαλῆς καὶ ἐπέφραδε χερσὶν ἑλέσθαι</p>
<p><a>θ69</a> κῆρυξ: πὰρ δ᾽ ἐτίθει κάνεον καλήν τε τράπεζαν,</p>
<p><a>θ70</a> πὰρ δὲ δέπας οἴνοιο,  πιεῖν ὅτε θυμὸς ἀνώγοι.</p>
<p><a>θ71</a> οἱ δ᾽ ἐπ᾽ ὀνείαθ᾽ ἑτοῖμα προκείμενα χεῖρας ἴαλλον.</p>
<p><a>θ72</a> αὐτὰρ ἐπεὶ πόσιος καὶ ἐδητύος ἐξ ἔρον ἕντο,</p>
<p><a>θ73</a> μοῦσ᾽ ἄρ᾽ ἀοιδὸν ἀνῆκεν ἀειδέμεναι κλέα ἀνδρῶν,</p>
<p><a>θ74</a> οἴμης τῆς τότ᾽ ἄρα κλέος οὐρανὸν εὐρὺν ἵκανε,</p>
<p><a>θ75</a> νεῖκος Ὀδυσσῆος καὶ Πηλεΐδεω Ἀχιλῆος,</p>
<p><a>θ76</a> ὥς ποτε δηρίσαντο θεῶν ἐν δαιτὶ θαλείῃ</p>
<p><a>θ77</a> ἐκπάγλοις ἐπέεσσιν, ἄναξ δ᾽ ἀνδρῶν Ἀγαμέμνων</p>
<p><a>θ78</a> χαῖρε νόῳ, ὅ τ᾽ ἄριστοι Ἀχαιῶν δηριόωντο.</p>
<p><a>θ79</a> ὣς γάρ οἱ χρείων μυθήσατο Φοῖβος Ἀπόλλων</p>
<p><a>θ80</a> Πυθοῖ ἐν ἠγαθέῃ,  ὅθ᾽ ὑπέρβη λάινον οὐδὸν</p>
<p><a>θ81</a> χρησόμενος: τότε γάρ ῥα κυλίνδετο πήματος ἀρχὴ</p>
<p><a>θ82</a> Τρωσί τε καὶ Δαναοῖσι Διὸς μεγάλου διὰ βουλάς.</p>
<p><a>θ83</a> ταῦτ᾽ ἄρ᾽ ἀοιδὸς ἄειδε περικλυτός: αὐτὰρ Ὀδυσσεὺς</p>
<p><a>θ84</a> πορφύρεον μέγα φᾶρος ἑλὼν χερσὶ στιβαρῇσι</p>
<p><a>θ85</a> κὰκ κεφαλῆς εἴρυσσε,  κάλυψε δὲ καλὰ πρόσωπα:</p>
<p><a>θ86</a> αἴδετο γὰρ Φαίηκας ὑπ᾽ ὀφρύσι δάκρυα λείβων.</p>
<p><a>θ87</a> ἦ τοι ὅτε λήξειεν ἀείδων θεῖος ἀοιδός,</p>
<p><a>θ88</a> δάκρυ ὀμορξάμενος κεφαλῆς ἄπο φᾶρος ἕλεσκε</p>
<p><a>θ89</a> καὶ δέπας ἀμφικύπελλον ἑλὼν σπείσασκε θεοῖσιν:</p>
<p><a>θ90</a> αὐτὰρ ὅτ᾽ ἂψ ἄρχοιτο καὶ ὀτρύνειαν ἀείδειν</p>
<p><a>θ91</a> Φαιήκων οἱ ἄριστοι, ἐπεὶ τέρποντ᾽ ἐπέεσσιν,</p>
<p><a>θ92</a> ἂψ Ὀδυσεὺς κατὰ κρᾶτα καλυψάμενος γοάασκεν.</p>
<p><a>θ93</a> ἔνθ᾽ ἄλλους μὲν πάντας ἐλάνθανε δάκρυα λείβων,</p>
<p><a>θ94</a> Ἀλκίνοος δέ μιν οἶος ἐπεφράσατ᾽ ἠδ᾽ ἐνόησεν</p>
<p><a>θ95</a> ἥμενος ἄγχ᾽ αὐτοῦ,  βαρὺ δὲ στενάχοντος ἄκουσεν.</p>
<p><a>θ96</a> αἶψα δὲ Φαιήκεσσι φιληρέτμοισι μετηύδα:</p>
<p><a>θ97</a> κέκλυτε, Φαιήκων ἡγήτορες ἠδὲ μέδοντες.</p>
<p><a>θ98</a> ἤδη μὲν δαιτὸς κεκορήμεθα θυμὸν ἐίσης</p>
<p><a>θ99</a> φόρμιγγός θ᾽, ἣ δαιτὶ συνήορός ἐστι θαλείῃ:</p>
<p><a>θ100</a> νῦν δ᾽ ἐξέλθωμεν καὶ ἀέθλων πειρηθῶμεν</p>
<p><a>θ101</a> πάντων, ὥς χ᾽ ὁ ξεῖνος ἐνίσπῃ οἷσι φίλοισιν</p>
<p><a>θ102</a> οἴκαδε νοστήσας, ὅσσον περιγιγνόμεθ᾽ ἄλλων</p>
<p><a>θ103</a> πύξ τε παλαιμοσύνῃ τε καὶ ἅλμασιν ἠδὲ πόδεσσιν.</p>
<p><a>θ104</a> ὣς ἄρα φωνήσας ἡγήσατο, τοὶ δ᾽ ἅμ᾽ ἕποντο.</p>
<p><a>θ105</a> κὰδ δ᾽ ἐκ πασσαλόφι κρέμασεν φόρμιγγα λίγειαν,</p>
<p><a>θ106</a> Δημοδόκου δ᾽ ἕλε χεῖρα καὶ ἔξαγεν ἐκ μεγάροιο</p>
<p><a>θ107</a> κῆρυξ: ἦρχε δὲ τῷ αὐτὴν ὁδὸν ἥν περ οἱ ἄλλοι</p>
<p><a>θ108</a> Φαιήκων οἱ ἄριστοι, ἀέθλια θαυμανέοντες.</p>
<p><a>θ109</a> βὰν δ᾽ ἴμεν εἰς ἀγορήν, ἅμα δ᾽ ἕσπετο πουλὺς ὅμιλος,</p>
<p><a>θ110</a> μυρίοι: ἂν δ᾽ ἵσταντο νέοι πολλοί τε καὶ ἐσθλοί.</p>
<p><a>θ111</a> ὦρτο μὲν Ἀκρόνεώς τε καὶ Ὠκύαλος καὶ Ἐλατρεύς,</p>
<p><a>θ112</a> Ναυτεύς τε Πρυμνεύς τε καὶ Ἀγχίαλος καὶ Ἐρετμεύς,</p>
<p><a>θ113</a> Ποντεύς τε Πρωρεύς τε, Θόων Ἀναβησίνεώς τε</p>
<p><a>θ114</a> Ἀμφίαλός θ᾽, υἱὸς Πολυνήου Τεκτονίδαο:</p>
<p><a>θ115</a> ἂν δὲ καὶ Εὐρύαλος,  βροτολοιγῷ ἶσος Ἄρηϊ,</p>
<p><a>θ116</a> Ναυβολίδης, ὃς ἄριστος ἔην εἶδός τε δέμας τε</p>
<p><a>θ117</a> πάντων Φαιήκων μετ᾽ ἀμύμονα Λαοδάμαντα.</p>
<p><a>θ118</a> ἂν δ᾽ ἔσταν τρεῖς παῖδες ἀμύμονος Ἀλκινόοιο,</p>
<p><a>θ119</a> Λαοδάμας θ᾽ Ἅλιός τε καὶ ἀντίθεος Κλυτόνηος.</p>
<p><a>θ120</a> οἱ δ᾽ ἦ τοι πρῶτον μὲν ἐπειρήσαντο πόδεσσι.</p>
<p><a>θ121</a> τοῖσι δ᾽ ἀπὸ νύσσης τέτατο δρόμος: οἱ δ᾽ ἅμα πάντες</p>
<p><a>θ122</a> καρπαλίμως ἐπέτοντο κονίοντες πεδίοιο:</p>
<p><a>θ123</a> τῶν δὲ θέειν ὄχ᾽ ἄριστος ἔην Κλυτόνηος ἀμύμων:</p>
<p><a>θ124</a> ὅσσον τ᾽ ἐν νειῷ οὖρον πέλει ἡμιόνοιιν,</p>
<p><a>θ125</a> τόσσον ὑπεκπροθέων λαοὺς ἵκεθ᾽, οἱ δ᾽ ἐλίποντο.</p>
<p><a>θ126</a> οἱ δὲ παλαιμοσύνης ἀλεγεινῆς πειρήσαντο:</p>
<p><a>θ127</a> τῇ δ᾽ αὖτ᾽ Εὐρύαλος ἀπεκαίνυτο πάντας ἀρίστους.</p>
<p><a>θ128</a> ἅλματι δ᾽ Ἀμφίαλος πάντων προφερέστατος ἦεν:</p>
<p><a>θ129</a> δίσκῳ δ᾽ αὖ πάντων πολὺ φέρτατος ἦεν Ἐλατρεύς,</p>
<p><a>θ130</a> πὺξ δ᾽ αὖ Λαοδάμας,  ἀγαθὸς πάϊς Ἀλκινόοιο.</p>
<p><a>θ131</a> αὐτὰρ ἐπεὶ δὴ πάντες ἐτέρφθησαν φρέν᾽ ἀέθλοις,</p>
<p><a>θ132</a> τοῖς ἄρα Λαοδάμας μετέφη πάϊς Ἀλκινόοιο:</p>
<p><a>θ133</a> δεῦτε, φίλοι, τὸν ξεῖνον ἐρώμεθα εἴ τιν᾽ ἄεθλον</p>
<p><a>θ134</a> οἶδέ τε καὶ δεδάηκε. φυήν γε μὲν οὐ κακός ἐστι,</p>
<p><a>θ135</a> μηρούς τε κνήμας τε καὶ ἄμφω χεῖρας ὕπερθεν</p>
<p><a>θ136</a> αὐχένα τε στιβαρὸν μέγα τε σθένος: οὐδέ τι ἥβης</p>
<p><a>θ137</a> δεύεται, ἀλλὰ κακοῖσι συνέρρηκται πολέεσσιν:</p>
<p><a>θ138</a> οὐ γὰρ ἐγώ γέ τί φημι κακώτερον ἄλλο θαλάσσης</p>
<p><a>θ139</a> ἄνδρα γε συγχεῦαι, εἰ καὶ μάλα καρτερὸς εἴη.</p>
<p><a>θ140</a> τὸν δ᾽ αὖτ᾽ Εὐρύαλος ἀπαμείβετο φώνησέν τε:</p>
<p><a>θ141</a> Λαοδάμα, μάλα τοῦτο ἔπος κατὰ μοῖραν ἔειπες.</p>
<p><a>θ142</a> αὐτὸς νῦν προκάλεσσαι ἰὼν καὶ πέφραδε μῦθον.</p>
<p><a>θ143</a> αὐτὰρ ἐπεὶ τό γ᾽ ἄκουσ᾽ ἀγαθὸς πάϊς Ἀλκινόοιο,</p>
<p><a>θ144</a> στῆ ῥ᾽ ἐς μέσσον ἰὼν καὶ Ὀδυσσῆα προσέειπε:</p>
<p><a>θ145</a> δεῦρ᾽ ἄγε καὶ σύ,  ξεῖνε πάτερ, πείρησαι ἀέθλων,</p>
<p><a>θ146</a> εἴ τινά που δεδάηκας: ἔοικε δέ σ᾽ ἴδμεν ἀέθλους:</p>
<p><a>θ147</a> οὐ μὲν γὰρ μεῖζον κλέος ἀνέρος ὄφρα κ᾽ ἔῃσιν,</p>
<p><a>θ148</a> ἤ ὅ τι ποσσίν τε ῥέξῃ καὶ χερσὶν ἑῇσιν.</p>
<p><a>θ149</a> ἀλλ᾽ ἄγε πείρησαι, σκέδασον δ᾽ ἀπὸ κήδεα θυμοῦ.</p>
<p><a>θ150</a> σοὶ δ᾽ ὁδὸς οὐκέτι δηρὸν ἀπέσσεται,  ἀλλά τοι ἤδη</p>
<p><a>θ151</a> νηῦς τε κατείρυσται καὶ ἐπαρτέες εἰσὶν ἑταῖροι.</p>
<p><a>θ152</a> τὸν δ᾽ ἀπαμειβόμενος προσέφη πολύμητις Ὀδυσσεύς:</p>
<p><a>θ153</a> Λαοδάμα, τί με ταῦτα κελεύετε κερτομέοντες;</p>
<p><a>θ154</a> κήδεά μοι καὶ μᾶλλον ἐνὶ φρεσὶν ἤ περ ἄεθλοι,</p>
<p><a>θ155</a> ὃς πρὶν μὲν μάλα πολλὰ πάθον καὶ πολλὰ μόγησα,</p>
<p><a>θ156</a> νῦν δὲ μεθ᾽ ὑμετέρῃ ἀγορῇ νόστοιο χατίζων</p>
<p><a>θ157</a> ἧμαι, λισσόμενος βασιλῆά τε πάντα τε δῆμον.</p>
<p><a>θ158</a> τὸν δ᾽ αὖτ᾽ Εὐρύαλος ἀπαμείβετο νείκεσέ τ᾽ ἄντην:</p>
<p><a>θ159</a> οὐ γάρ σ᾽ οὐδέ, ξεῖνε, δαήμονι φωτὶ ἐίσκω</p>
<p><a>θ160</a> ἄθλων,  οἷά τε πολλὰ μετ᾽ ἀνθρώποισι πέλονται,</p>
<p><a>θ161</a> ἀλλὰ τῷ, ὅς θ᾽ ἅμα νηὶ πολυκλήιδι θαμίζων,</p>
<p><a>θ162</a> ἀρχὸς ναυτάων οἵ τε πρηκτῆρες ἔασιν,</p>
<p><a>θ163</a> φόρτου τε μνήμων καὶ ἐπίσκοπος ᾖσιν ὁδαίων</p>
<p><a>θ164</a> κερδέων θ᾽ ἁρπαλέων: οὐδ᾽ ἀθλητῆρι ἔοικας.</p>
<p><a>θ165</a> τὸν δ᾽ ἄρ᾽ ὑπόδρα ἰδὼν προσέφη πολύμητις Ὀδυσσεύς:</p>
<p><a>θ166</a> ξεῖν᾽,  οὐ καλὸν ἔειπες: ἀτασθάλῳ ἀνδρὶ ἔοικας.</p>
<p><a>θ167</a> οὕτως οὐ πάντεσσι θεοὶ χαρίεντα διδοῦσιν</p>
<p><a>θ168</a> ἀνδράσιν, οὔτε φυὴν οὔτ᾽ ἂρ φρένας οὔτ᾽ ἀγορητύν.</p>
<p><a>θ169</a> ἄλλος μὲν γάρ τ᾽ εἶδος ἀκιδνότερος πέλει ἀνήρ,</p>
<p><a>θ170</a> ἀλλὰ θεὸς μορφὴν ἔπεσι στέφει,  οἱ δέ τ᾽ ἐς αὐτὸν</p>
<p><a>θ171</a> τερπόμενοι λεύσσουσιν: ὁ δ᾽ ἀσφαλέως ἀγορεύει</p>
<p><a>θ172</a> αἰδοῖ μειλιχίῃ, μετὰ δὲ πρέπει ἀγρομένοισιν,</p>
<p><a>θ173</a> ἐρχόμενον δ᾽ ἀνὰ ἄστυ θεὸν ὣς εἰσορόωσιν.</p>
<p><a>θ174</a> ἄλλος δ᾽ αὖ εἶδος μὲν ἀλίγκιος ἀθανάτοισιν,</p>
<p><a>θ175</a> ἀλλ᾽ οὔ οἱ χάρις ἀμφιπεριστέφεται ἐπέεσσιν,</p>
<p><a>θ176</a> ὡς καὶ σοὶ εἶδος μὲν ἀριπρεπές, οὐδέ κεν ἄλλως</p>
<p><a>θ177</a> οὐδὲ θεὸς τεύξειε, νόον δ᾽ ἀποφώλιός ἐσσι.</p>
<p><a>θ178</a> ὤρινάς μοι θυμὸν ἐνὶ στήθεσσι φίλοισιν</p>
<p><a>θ179</a> εἰπὼν οὐ κατὰ κόσμον. ἐγὼ δ᾽ οὐ νῆις ἀέθλων,</p>
<p><a>θ180</a> ὡς σύ γε μυθεῖαι,  ἀλλ᾽ ἐν πρώτοισιν ὀίω</p>
<p><a>θ181</a> ἔμμεναι, ὄφρ᾽ ἥβῃ τε πεποίθεα χερσί τ᾽ ἐμῇσι.</p>
<p><a>θ182</a> νῦν δ᾽ ἔχομαι κακότητι καὶ ἄλγεσι: πολλὰ γὰρ ἔτλην</p>
<p><a>θ183</a> ἀνδρῶν τε πτολέμους ἀλεγεινά τε κύματα πείρων.</p>
<p><a>θ184</a> ἀλλὰ καὶ ὥς, κακὰ πολλὰ παθών, πειρήσομ᾽ ἀέθλων:</p>
<p><a>θ185</a> θυμοδακὴς γὰρ μῦθος,  ἐπώτρυνας δέ με εἰπών.</p>
<p><a>θ186</a> ἦ ῥα καὶ αὐτῷ φάρει ἀναΐξας λάβε δίσκον</p>
<p><a>θ187</a> μείζονα καὶ πάχετον, στιβαρώτερον οὐκ ὀλίγον περ</p>
<p><a>θ188</a> ἢ οἵῳ Φαίηκες ἐδίσκεον ἀλλήλοισι.</p>
<p><a>θ189</a> τόν ῥα περιστρέψας ἧκε στιβαρῆς ἀπὸ χειρός,</p>
<p><a>θ190</a> βόμβησεν δὲ λίθος: κατὰ δ᾽ ἔπτηξαν ποτὶ γαίῃ</p>
<p><a>θ191</a> Φαίηκες δολιχήρετμοι, ναυσίκλυτοι ἄνδρες,</p>
<p><a>θ192</a> λᾶος ὑπὸ ῥιπῆς: ὁ δ᾽ ὑπέρπτατο σήματα πάντων</p>
<p><a>θ193</a> ῥίμφα θέων ἀπὸ χειρός. ἔθηκε δὲ τέρματ᾽ Ἀθήνη</p>
<p><a>θ194</a> ἀνδρὶ δέμας ἐικυῖα, ἔπος τ᾽ ἔφατ᾽ ἔκ τ᾽ ὀνόμαζεν:</p>
<p><a>θ195</a> καί κ᾽ ἀλαός τοι,  ξεῖνε, διακρίνειε τὸ σῆμα</p>
<p><a>θ196</a> ἀμφαφόων, ἐπεὶ οὔ τι μεμιγμένον ἐστὶν ὁμίλῳ,</p>
<p><a>θ197</a> ἀλλὰ πολὺ πρῶτον. σὺ δὲ θάρσει τόνδε γ᾽ ἄεθλον:</p>
<p><a>θ198</a> οὔ τις Φαιήκων τόδε γ᾽ ἵξεται, οὐδ᾽ ὑπερήσει.</p>
<p><a>θ199</a> ὣς φάτο, γήθησεν δὲ πολύτλας δῖος Ὀδυσσεύς,</p>
<p><a>θ200</a> χαὶρων,  οὕνεχ᾽ ἑταῖρον ἐνηέα λεῦσσ᾽ ἐν ἀγῶνι.</p>
<p><a>θ201</a> καὶ τότε κουφότερον μετεφώνεε Φαιήκεσσιν:</p>
<p><a>θ202</a> τοῦτον νῦν ἀφίκεσθε, νέοι. τάχα δ᾽ ὕστερον ἄλλον</p>
<p><a>θ203</a> ἥσειν ἢ τοσσοῦτον ὀίομαι ἢ ἔτι μᾶσσον.</p>
<p><a>θ204</a> τῶν δ᾽ ἄλλων ὅτινα κραδίη θυμός τε κελεύει,</p>
<p><a>θ205</a> δεῦρ᾽ ἄγε πειρηθήτω,  ἐπεί μ᾽ ἐχολώσατε λίην,</p>
<p><a>θ206</a> ἢ πὺξ ἠὲ πάλῃ ἢ καὶ ποσίν, οὔ τι μεγαίρω,</p>
<p><a>θ207</a> πάντων Φαιήκων, πλήν γ᾽ αὐτοῦ Λαοδάμαντος.</p>
<p><a>θ208</a> ξεῖνος γάρ μοι ὅδ᾽ ἐστί: τίς ἂν φιλέοντι μάχοιτο;</p>
<p><a>θ209</a> ἄφρων δὴ κεῖνός γε καὶ οὐτιδανὸς πέλει ἀνήρ,</p>
<p><a>θ210</a> ὅς τις ξεινοδόκῳ ἔριδα προφέρηται ἀέθλων</p>
<p><a>θ211</a> δήμῳ ἐν ἀλλοδαπῷ: ἕο δ᾽ αὐτοῦ πάντα κολούει.</p>
<p><a>θ212</a> τῶν δ᾽ ἄλλων οὔ πέρ τιν᾽ ἀναίνομαι οὐδ᾽ ἀθερίζω,</p>
<p><a>θ213</a> ἀλλ᾽ ἐθέλω ἴδμεν καὶ πειρηθήμεναι ἄντην.</p>
<p><a>θ214</a> πάντα γὰρ οὐ κακός εἰμι, μετ᾽ ἀνδράσιν ὅσσοι ἄεθλοι:</p>
<p><a>θ215</a> εὖ μὲν τόξον οἶδα ἐύξοον ἀμφαφάασθαι:</p>
<p><a>θ216</a> πρῶτός κ᾽ ἄνδρα βάλοιμι ὀιστεύσας ἐν ὁμίλῳ</p>
<p><a>θ217</a> ἀνδρῶν δυσμενέων, εἰ καὶ μάλα πολλοὶ ἑταῖροι</p>
<p><a>θ218</a> ἄγχι παρασταῖεν καὶ τοξαζοίατο φωτῶν.</p>
<p><a>θ219</a> οἶος δή με Φιλοκτήτης ἀπεκαίνυτο τόξῳ</p>
<p><a>θ220</a> δήμῳ ἔνι Τρώων,  ὅτε τοξαζοίμεθ᾽ Ἀχαιοί.</p>
<p><a>θ221</a> τῶν δ᾽ ἄλλων ἐμέ φημι πολὺ προφερέστερον εἶναι,</p>
<p><a>θ222</a> ὅσσοι νῦν βροτοί εἰσιν ἐπὶ χθονὶ σῖτον ἔδοντες.</p>
<p><a>θ223</a> ἀνδράσι δὲ προτέροισιν ἐριζέμεν οὐκ ἐθελήσω,</p>
<p><a>θ224</a> οὔθ᾽ Ἡρακλῆι οὔτ᾽ Εὐρύτῳ Οιχαλιῆι,</p>
<p><a>θ225</a> οἵ ῥα καὶ ἀθανάτοισιν ἐρίζεσκον περὶ τόξων.</p>
<p><a>θ226</a> τῷ ῥα καὶ αἶψ᾽ ἔθανεν μέγας Εὔρυτος, οὐδ᾽ ἐπὶ γῆρας</p>
<p><a>θ227</a> ἵκετ᾽ ἐνὶ μεγάροισι: χολωσάμενος γὰρ Ἀπόλλων</p>
<p><a>θ228</a> ἔκτανεν, οὕνεκά μιν προκαλίζετο τοξάζεσθαι.</p>
<p><a>θ229</a> δουρὶ δ᾽ ἀκοντίζω ὅσον οὐκ ἄλλος τις ὀιστῷ.</p>
<p><a>θ230</a> οἴοισιν δείδοικα ποσὶν μή τίς με παρέλθῃ</p>
<p><a>θ231</a> Φαιήκων: λίην γὰρ ἀεικελίως ἐδαμάσθην</p>
<p><a>θ232</a> κύμασιν ἐν πολλοῖς, ἐπεὶ οὐ κομιδὴ κατὰ νῆα</p>
<p><a>θ233</a> ἦεν ἐπηετανός: τῷ μοι φίλα γυῖα λέλυνται.</p>
<p><a>θ234</a> ὣς ἔφαθ᾽, οἱ δ᾽ ἄρα πάντες ἀκὴν ἐγένοντο σιωπῇ.</p>
<p><a>θ235</a> Ἀλκίνοος δέ μιν οἶος ἀμειβόμενος προσέειπεν:</p>
<p><a>θ236</a> ξεῖν᾽, ἐπεὶ οὐκ ἀχάριστα μεθ᾽ ἡμῖν ταῦτ᾽ ἀγορεύεις,</p>
<p><a>θ237</a> ἀλλ᾽ ἐθέλεις ἀρετὴν σὴν φαινέμεν, ἥ τοι ὀπηδεῖ,</p>
<p><a>θ238</a> χωόμενος ὅτι σ᾽ οὗτος ἀνὴρ ἐν ἀγῶνι παραστὰς</p>
<p><a>θ239</a> νείκεσεν, ὡς ἂν σὴν ἀρετὴν βροτὸς οὔ τις ὄνοιτο,</p>
<p><a>θ240</a> ὅς τις ἐπίσταιτο ᾗσι φρεσὶν ἄρτια βάζειν:</p>
<p><a>θ241</a> ἀλλ᾽ ἄγε νῦν ἐμέθεν ξυνίει ἔπος, ὄφρα καὶ ἄλλῳ</p>
<p><a>θ242</a> εἴπῃς ἡρώων, ὅτε κεν σοῖς ἐν μεγάροισι</p>
<p><a>θ243</a> δαινύῃ παρὰ σῇ τ᾽ ἀλόχῳ καὶ σοῖσι τέκεσσιν,</p>
<p><a>θ244</a> ἡμετέρης ἀρετῆς μεμνημένος, οἷα καὶ ἡμῖν</p>
<p><a>θ245</a> Ζεὺς ἐπὶ ἔργα τίθησι διαμπερὲς ἐξ ἔτι πατρῶν.</p>
<p><a>θ246</a> οὐ γὰρ πυγμάχοι εἰμὲν ἀμύμονες οὐδὲ παλαισταί,</p>
<p><a>θ247</a> ἀλλὰ ποσὶ κραιπνῶς θέομεν καὶ νηυσὶν ἄριστοι,</p>
<p><a>θ248</a> αἰεὶ δ᾽ ἡμῖν δαίς τε φίλη κίθαρις τε χοροί τε</p>
<p><a>θ249</a> εἵματά τ᾽ ἐξημοιβὰ λοετρά τε θερμὰ καὶ εὐναί.</p>
<p><a>θ250</a> ἀλλ᾽ ἄγε,  Φαιήκων βητάρμονες ὅσσοι ἄριστοι,</p>
<p><a>θ251</a> παίσατε, ὥς χ᾽ ὁ ξεῖνος ἐνίσπῃ οἷσι φίλοισιν</p>
<p><a>θ252</a> οἴκαδε νοστήσας, ὅσσον περιγιγνόμεθ᾽ ἄλλων</p>
<p><a>θ253</a> ναυτιλίῃ καὶ ποσσὶ καὶ ὀρχηστυῖ καὶ ἀοιδῇ.</p>
<p><a>θ254</a> Δημοδόκῳ δέ τις αἶψα κιὼν φόρμιγγα λίγειαν</p>
<p><a>θ255</a> οἰσέτω,  ἥ που κεῖται ἐν ἡμετέροισι δόμοισιν.</p>
<p><a>θ256</a> ὣς ἔφατ᾽ Ἀλκίνοος θεοείκελος, ὦρτο δὲ κῆρυξ</p>
<p><a>θ257</a> οἴσων φόρμιγγα γλαφυρὴν δόμου ἐκ βασιλῆος.</p>
<p><a>θ258</a> αἰσυμνῆται δὲ κριτοὶ ἐννέα πάντες ἀνέσταν</p>
<p><a>θ259</a> δήμιοι, οἳ κατ᾽ ἀγῶνας ἐὺ πρήσσεσκον ἕκαστα,</p>
<p><a>θ260</a> λείηναν δὲ χορόν,  καλὸν δ᾽ εὔρυναν ἀγῶνα.</p>
<p><a>θ261</a> κῆρυξ δ᾽ ἐγγύθεν ἦλθε φέρων φόρμιγγα λίγειαν</p>
<p><a>θ262</a> Δημοδόκῳ: ὁ δ᾽ ἔπειτα κί᾽ ἐς μέσον: ἀμφὶ δὲ κοῦροι</p>
<p><a>θ263</a> πρωθῆβαι ἵσταντο, δαήμονες ὀρχηθμοῖο,</p>
<p><a>θ264</a> πέπληγον δὲ χορὸν θεῖον ποσίν. αὐτὰρ Ὀδυσσεὺς</p>
<p><a>θ265</a> μαρμαρυγὰς θηεῖτο ποδῶν,  θαύμαζε δὲ θυμῷ.</p>
<p><a>θ266</a> αὐτὰρ ὁ φορμίζων ἀνεβάλλετο καλὸν ἀείδειν</p>
<p><a>θ267</a> ἀμφ᾽ Ἄρεος φιλότητος εὐστεφάνου τ᾽ Ἀφροδίτης,</p>
<p><a>θ268</a> ὡς τὰ πρῶτα μίγησαν ἐν Ἡφαίστοιο δόμοισι</p>
<p><a>θ269</a> λάθρῃ, πολλὰ δ᾽ ἔδωκε, λέχος δ᾽ ᾔσχυνε καὶ εὐνὴν</p>
<p><a>θ270</a> Ἡφαίστοιο ἄνακτος.  ἄφαρ δέ οἱ ἄγγελος ἦλθεν</p>
<p><a>θ271</a> Ἥλιος, ὅ σφ᾽ ἐνόησε μιγαζομένους φιλότητι.</p>
<p><a>θ272</a> Ἥφαιστος δ᾽ ὡς οὖν θυμαλγέα μῦθον ἄκουσε,</p>
<p><a>θ273</a> βῆ ῥ᾽ ἴμεν ἐς χαλκεῶνα κακὰ φρεσὶ βυσσοδομεύων,</p>
<p><a>θ274</a> ἐν δ᾽ ἔθετ᾽ ἀκμοθέτῳ μέγαν ἄκμονα, κόπτε δὲ δεσμοὺς</p>
<p><a>θ275</a> ἀρρήκτους ἀλύτους,  ὄφρ᾽ ἔμπεδον αὖθι μένοιεν.</p>
<p><a>θ276</a> αὐτὰρ ἐπεὶ δὴ τεῦξε δόλον κεχολωμένος Ἄρει,</p>
<p><a>θ277</a> βῆ ῥ᾽ ἴμεν ἐς θάλαμον, ὅθι οἱ φίλα δέμνι᾽ ἔκειτο,</p>
<p><a>θ278</a> ἀμφὶ δ᾽ ἄρ᾽ ἑρμῖσιν χέε δέσματα κύκλῳ ἁπάντῃ:</p>
<p><a>θ279</a> πολλὰ δὲ καὶ καθύπερθε μελαθρόφιν ἐξεκέχυντο,</p>
<p><a>θ280</a> ἠύτ᾽ ἀράχνια λεπτά,  τά γ᾽ οὔ κέ τις οὐδὲ ἴδοιτο,</p>
<p><a>θ281</a> οὐδὲ θεῶν μακάρων: πέρι γὰρ δολόεντα τέτυκτο.</p>
<p><a>θ282</a> αὐτὰρ ἐπεὶ δὴ πάντα δόλον περὶ δέμνια χεῦεν,</p>
<p><a>θ283</a> εἴσατ᾽ ἴμεν ἐς Λῆμνον, ἐυκτίμενον πτολίεθρον,</p>
<p><a>θ284</a> ἥ οἱ γαιάων πολὺ φιλτάτη ἐστὶν ἁπασέων.</p>
<p><a>θ285</a> οὐδ᾽ ἀλαοσκοπιὴν εἶχε χρυσήνιος Ἄρης,</p>
<p><a>θ286</a> ὡς ἴδεν Ἥφαιστον κλυτοτέχνην νόσφι κιόντα:</p>
<p><a>θ287</a> βῆ δ᾽ ἰέναι πρὸς δῶμα περικλυτοῦ Ἡφαίστοιο</p>
<p><a>θ288</a> ἰσχανόων φιλότητος ἐυστεφάνου Κυθερείης.</p>
<p><a>θ289</a> ἡ δὲ νέον παρὰ πατρὸς ἐρισθενέος Κρονίωνος</p>
<p><a>θ290</a> ἐρχομένη κατ᾽ ἄρ᾽ ἕζεθ᾽: ὁ δ᾽ εἴσω δώματος ᾔει,</p>
<p><a>θ291</a> ἔν τ᾽ ἄρα οἱ φῦ χειρί, ἔπος τ᾽ ἔφατ᾽ ἔκ τ᾽ ὀνόμαζε:</p>
<p><a>θ292</a> δεῦρο, φίλη, λέκτρονδε τραπείομεν εὐνηθέντες:</p>
<p><a>θ293</a> οὐ γὰρ ἔθ᾽ Ἥφαιστος μεταδήμιος, ἀλλά που ἤδη</p>
<p><a>θ294</a> οἴχεται ἐς Λῆμνον μετὰ Σίντιας ἀγριοφώνους.</p>
<p><a>θ295</a> ὣς φάτο,  τῇ δ᾽ ἀσπαστὸν ἐείσατο κοιμηθῆναι.</p>
<p><a>θ296</a> τὼ δ᾽ ἐς δέμνια βάντε κατέδραθον: ἀμφὶ δὲ δεσμοὶ</p>
<p><a>θ297</a> τεχνήεντες ἔχυντο πολύφρονος Ἡφαίστοιο,</p>
<p><a>θ298</a> οὐδέ τι κινῆσαι μελέων ἦν οὐδ᾽ ἀναεῖραι.</p>
<p><a>θ299</a> καὶ τότε δὴ γίγνωσκον, ὅ τ᾽ οὐκέτι φυκτὰ πέλοντο.</p>
<p><a>θ300</a> ἀγχίμολον δέ σφ᾽ ἦλθε περικλυτὸς ἀμφιγυήεις,</p>
<p><a>θ301</a> αὖτις ὑποστρέψας πρὶν Λήμνου γαῖαν ἱκέσθαι:</p>
<p><a>θ302</a> Ἠέλιος γάρ οἱ σκοπιὴν ἔχεν εἶπέ τε μῦθον.</p>
<p><a>θ303</a> βῆ δ᾽ ἴμεναι πρὸς δῶμα φίλον τετιημένος ἦτορ:</p>
<p><a>θ304</a> ἔστη δ᾽ ἐν προθύροισι, χόλος δέ μιν ἄγριος ᾕρει:</p>
<p><a>θ305</a> σμερδαλέον δ᾽ ἐβόησε,  γέγωνέ τε πᾶσι θεοῖσιν:</p>
<p><a>θ306</a> Ζεῦ πάτερ ἠδ᾽ ἄλλοι μάκαρες θεοὶ αἰὲν ἐόντες,</p>
<p><a>θ307</a> δεῦθ᾽, ἵνα ἔργα γελαστὰ καὶ οὐκ ἐπιεικτὰ ἴδησθε,</p>
<p><a>θ308</a> ὡς ἐμὲ χωλὸν ἐόντα Διὸς θυγάτηρ Ἀφροδίτη</p>
<p><a>θ309</a> αἰὲν ἀτιμάζει, φιλέει δ᾽ ἀίδηλον Ἄρηα,</p>
<p><a>θ310</a> οὕνεχ᾽ ὁ μὲν καλός τε καὶ ἀρτίπος,  αὐτὰρ ἐγώ γε</p>
<p><a>θ311</a> ἠπεδανὸς γενόμην. ἀτὰρ οὔ τί μοι αἴτιος ἄλλος,</p>
<p><a>θ312</a> ἀλλὰ τοκῆε δύω, τὼ μὴ γείνασθαι ὄφελλον.</p>
<p><a>θ313</a> ἀλλ᾽ ὄψεσθ᾽, ἵνα τώ γε καθεύδετον ἐν φιλότητι</p>
<p><a>θ314</a> εἰς ἐμὰ δέμνια βάντες, ἐγὼ δ᾽ ὁρόων ἀκάχημαι.</p>
<p><a>θ315</a> οὐ μέν σφεας ἔτ᾽ ἔολπα μίνυνθά γε κειέμεν οὕτως</p>
<p><a>θ316</a> καὶ μάλα περ φιλέοντε: τάχ᾽ οὐκ ἐθελήσετον ἄμφω</p>
<p><a>θ317</a> εὕδειν: ἀλλά σφωε δόλος καὶ δεσμὸς ἐρύξει,</p>
<p><a>θ318</a> εἰς ὅ κέ μοι μάλα πάντα πατὴρ ἀποδῷσιν ἔεδνα,</p>
<p><a>θ319</a> ὅσσα οἱ ἐγγυάλιξα κυνώπιδος εἵνεκα κούρης,</p>
<p><a>θ320</a> οὕνεκά οἱ καλὴ θυγάτηρ,  ἀτὰρ οὐκ ἐχέθυμος.</p>
<p><a>θ321</a> ὣς ἔφαθ᾽, οἱ δ᾽ ἀγέροντο θεοὶ ποτὶ χαλκοβατὲς δῶ:</p>
<p><a>θ322</a> ἦλθε Ποσειδάων γαιήοχος, ἦλθ᾽ ἐριούνης</p>
<p><a>θ323</a> Ἑρμείας, ἦλθεν δὲ ἄναξ ἑκάεργος Ἀπόλλων.</p>
<p><a>θ324</a> θηλύτεραι δὲ θεαὶ μένον αἰδοῖ οἴκοι ἑκάστη.</p>
<p><a>θ325</a> ἔσταν δ᾽ ἐν προθύροισι θεοί,  δωτῆρες ἑάων:</p>
<p><a>θ326</a> ἄσβεστος δ᾽ ἄρ᾽ ἐνῶρτο γέλως μακάρεσσι θεοῖσι</p>
<p><a>θ327</a> τέχνας εἰσορόωσι πολύφρονος Ἡφαίστοιο.</p>
<p><a>θ328</a> ὧδε δέ τις εἴπεσκεν ἰδὼν ἐς πλησίον ἄλλον:</p>
<p><a>θ329</a> οὐκ ἀρετᾷ κακὰ ἔργα: κιχάνει τοι βραδὺς ὠκύν,</p>
<p><a>θ330</a> ὡς καὶ νῦν Ἥφαιστος ἐὼν βραδὺς εἷλεν Ἄρηα</p>
<p><a>θ331</a> ὠκύτατόν περ ἐόντα θεῶν οἳ Ὄλυμπον ἔχουσιν,</p>
<p><a>θ332</a> χωλὸς ἐὼν τέχνῃσι: τὸ καὶ μοιχάγρι᾽ ὀφέλλει.</p>
<p><a>θ333</a> ὣς οἱ μὲν τοιαῦτα πρὸς ἀλλήλους ἀγόρευον:</p>
<p><a>θ334</a> Ἑρμῆν δὲ προσέειπεν ἄναξ Διὸς υἱὸς Ἀπόλλων:</p>
<p><a>θ335</a> Ἑρμεία,  Διὸς υἱέ, διάκτορε, δῶτορ ἑάων,</p>
<p><a>θ336</a> ἦ ῥά κεν ἐν δεσμοῖς ἐθέλοις κρατεροῖσι πιεσθεὶς</p>
<p><a>θ337</a> εὕδειν ἐν λέκτροισι παρὰ χρυσέῃ Ἀφροδίτῃ;</p>
<p><a>θ338</a> τὸν δ᾽ ἠμείβετ᾽ ἔπειτα διάκτορος ἀργεϊφόντης:</p>
<p><a>θ339</a> αἲ γὰρ τοῦτο γένοιτο, ἄναξ ἑκατηβόλ᾽ Ἄπολλον:</p>
<p><a>θ340</a> δεσμοὶ μὲν τρὶς τόσσοι ἀπείρονες ἀμφὶς ἔχοιεν,</p>
<p><a>θ341</a> ὑμεῖς δ᾽ εἰσορόῳτε θεοὶ πᾶσαί τε θέαιναι,</p>
<p><a>θ342</a> αὐτὰρ ἐγὼν εὕδοιμι παρὰ χρυσέῃ Ἀφροδίτῃ.</p>
<p><a>θ343</a> ὣς ἔφατ᾽, ἐν δὲ γέλως ὦρτ᾽ ἀθανάτοισι θεοῖσιν.</p>
<p><a>θ344</a> οὐδὲ Ποσειδάωνα γέλως ἔχε, λίσσετο δ᾽ αἰεὶ</p>
<p><a>θ345</a> Ἥφαιστον κλυτοεργὸν ὅπως λύσειεν Ἄρηα.</p>
<p><a>θ346</a> καί μιν φωνήσας ἔπεα πτερόεντα προσηύδα:</p>
<p><a>θ347</a> λῦσον: ἐγὼ δέ τοι αὐτὸν ὑπίσχομαι, ὡς σὺ κελεύεις,</p>
<p><a>θ348</a> τίσειν αἴσιμα πάντα μετ᾽ ἀθανάτοισι θεοῖσιν.</p>
<p><a>θ349</a> τὸν δ᾽ αὖτε προσέειπε περικλυτὸς ἀμφιγυήεις:</p>
<p><a>θ350</a> μή με,  Ποσείδαον γαιήοχε, ταῦτα κέλευε:</p>
<p><a>θ351</a> δειλαί τοι δειλῶν γε καὶ ἐγγύαι ἐγγυάασθαι.</p>
<p><a>θ352</a> πῶς ἂν ἐγώ σε δέοιμι μετ᾽ ἀθανάτοισι θεοῖσιν,</p>
<p><a>θ353</a> εἴ κεν Ἄρης οἴχοιτο χρέος καὶ δεσμὸν ἀλύξας;</p>
<p><a>θ354</a> τὸν δ᾽ αὖτε προσέειπε Ποσειδάων ἐνοσίχθων:</p>
<p><a>θ355</a> Ἥφαιστ᾽,  εἴ περ γάρ κεν Ἄρης χρεῖος ὑπαλύξας</p>
<p><a>θ356</a> οἴχηται φεύγων, αὐτός τοι ἐγὼ τάδε τίσω.</p>
<p><a>θ357</a> τὸν δ᾽ ἠμείβετ᾽ ἔπειτα περικλυτὸς ἀμφιγυήεις:</p>
<p><a>θ358</a> οὐκ ἔστ᾽ οὐδὲ ἔοικε τεὸν ἔπος ἀρνήσασθαι.</p>
<p><a>θ359</a> ὣς εἰπὼν δεσμὸν ἀνίει μένος Ἡφαίστοιο.</p>
<p><a>θ360</a> τὼ δ᾽ ἐπεὶ ἐκ δεσμοῖο λύθεν,  κρατεροῦ περ ἐόντος,</p>
<p><a>θ361</a> αὐτίκ᾽ ἀναΐξαντε ὁ μὲν Θρῄκηνδε βεβήκει,</p>
<p><a>θ362</a> ἡ δ᾽ ἄρα Κύπρον ἵκανε φιλομμειδὴς Ἀφροδίτη,</p>
<p><a>θ363</a> ἐς Πάφον: ἔνθα δέ οἱ τέμενος βωμός τε θυήεις.</p>
<p><a>θ364</a> ἔνθα δέ μιν Χάριτες λοῦσαν καὶ χρῖσαν ἐλαίῳ</p>
<p><a>θ365</a> ἀμβρότῳ,  οἷα θεοὺς ἐπενήνοθεν αἰὲν ἐόντας,</p>
<p><a>θ366</a> ἀμφὶ δὲ εἵματα ἕσσαν ἐπήρατα, θαῦμα ἰδέσθαι.</p>
<p><a>θ367</a> ταῦτ᾽ ἄρ᾽ ἀοιδὸς ἄειδε περικλυτός: αὐτὰρ Ὀδυσσεὺς</p>
<p><a>θ368</a> τέρπετ᾽ ἐνὶ φρεσὶν ᾗσιν ἀκούων ἠδὲ καὶ ἄλλοι</p>
<p><a>θ369</a> Φαίηκες δολιχήρετμοι, ναυσίκλυτοι ἄνδρες.</p>
<p><a>θ370</a> Ἀλκίνοος δ᾽ Ἅλιον καὶ Λαοδάμαντα κέλευσεν</p>
<p><a>θ371</a> μουνὰξ ὀρχήσασθαι, ἐπεί σφισιν οὔ τις ἔριζεν.</p>
<p><a>θ372</a> οἱ δ᾽ ἐπεὶ οὖν σφαῖραν καλὴν μετὰ χερσὶν ἕλοντο,</p>
<p><a>θ373</a> πορφυρέην, τήν σφιν Πόλυβος ποίησε δαΐφρων,</p>
<p><a>θ374</a> τὴν ἕτερος ῥίπτασκε ποτὶ νέφεα σκιόεντα</p>
<p><a>θ375</a> ἰδνωθεὶς ὀπίσω,  ὁ δ᾽ ἀπὸ χθονὸς ὑψόσ᾽ ἀερθεὶς</p>
<p><a>θ376</a> ῥηιδίως μεθέλεσκε, πάρος ποσὶν οὖδας ἱκέσθαι.</p>
<p><a>θ377</a> αὐτὰρ ἐπεὶ δὴ σφαίρῃ ἀν᾽ ἰθὺν πειρήσαντο,</p>
<p><a>θ378</a> ὠρχείσθην δὴ ἔπειτα ποτὶ χθονὶ πουλυβοτείρῃ</p>
<p><a>θ379</a> ταρφέ᾽ ἀμειβομένω: κοῦροι δ᾽ ἐπελήκεον ἄλλοι</p>
<p><a>θ380</a> ἑστεῶτες κατ᾽ ἀγῶνα,  πολὺς δ᾽ ὑπὸ κόμπος ὀρώρει.</p>
<p><a>θ381</a> δὴ τότ᾽ ἄρ᾽ Ἀλκίνοον προσεφώνεε δῖος Ὀδυσσεύς:</p>
<p><a>θ382</a> Ἀλκίνοε κρεῖον, πάντων ἀριδείκετε λαῶν,</p>
<p><a>θ383</a> ἠμὲν ἀπείλησας βητάρμονας εἶναι ἀρίστους,</p>
<p><a>θ384</a> ἠδ᾽ ἄρ᾽ ἑτοῖμα τέτυκτο: σέβας μ᾽ ἔχει εἰσορόωντα.</p>
<p><a>θ385</a> ὣς φάτο,  γήθησεν δ᾽ ἱερὸν μένος Ἀλκινόοιο,</p>
<p><a>θ386</a> αἶψα δὲ Φαιήκεσσι φιληρέτμοισι μετηύδα:</p>
<p><a>θ387</a> κέκλυτε, Φαιήκων ἡγήτορες ἠδὲ μέδοντες.</p>
<p><a>θ388</a> ὁ ξεῖνος μάλα μοι δοκέει πεπνυμένος εἶναι.</p>
<p><a>θ389</a> ἀλλ᾽ ἄγε οἱ δῶμεν ξεινήιον, ὡς ἐπιεικές.</p>
<p><a>θ390</a> δώδεκα γὰρ κατὰ δῆμον ἀριπρεπέες βασιλῆες</p>
<p><a>θ391</a> ἀρχοὶ κραίνουσι, τρισκαιδέκατος δ᾽ ἐγὼ αὐτός:</p>
<p><a>θ392</a> τῶν οἱ ἕκαστος φᾶρος ἐυπλυνὲς ἠδὲ χιτῶνα</p>
<p><a>θ393</a> καὶ χρυσοῖο τάλαντον ἐνείκατε τιμήεντος.</p>
<p><a>θ394</a> αἶψα δὲ πάντα φέρωμεν ἀολλέα, ὄφρ᾽ ἐνὶ χερσὶν</p>
<p><a>θ395</a> ξεῖνος ἔχων ἐπὶ δόρπον ἴῃ χαίρων ἐνὶ θυμῷ.</p>
<p><a>θ396</a> Εὐρύαλος δέ ἑ αὐτὸν ἀρεσσάσθω ἐπέεσσι</p>
<p><a>θ397</a> καὶ δώρῳ, ἐπεὶ οὔ τι ἔπος κατὰ μοῖραν ἔειπεν.</p>
<p><a>θ398</a> ὣς ἔφαθ᾽, οἱ δ᾽ ἄρα πάντες ἐπῄνεον ἠδ᾽ ἐκέλευον,</p>
<p><a>θ399</a> δῶρα δ᾽ ἄρ᾽ οἰσέμεναι πρόεσαν κήρυκα ἕκαστος.</p>
<p><a>θ400</a> τὸν δ᾽ αὖτ᾽ Εὐρύαλος ἀπαμείβετο φώνησέν τε:</p>
<p><a>θ401</a> Ἀλκίνοε κρεῖον, πάντων ἀριδείκετε λαῶν,</p>
<p><a>θ402</a> τοιγὰρ ἐγὼ τὸν ξεῖνον ἀρέσσομαι, ὡς σὺ κελεύεις.</p>
<p><a>θ403</a> δώσω οἱ τόδ᾽ ἄορ παγχάλκεον, ᾧ ἔπι κώπη</p>
<p><a>θ404</a> ἀργυρέη, κολεὸν δὲ νεοπρίστου ἐλέφαντος</p>
<p><a>θ405</a> ἀμφιδεδίνηται: πολέος δέ οἱ ἄξιον ἔσται.</p>
<p><a>θ406</a> ὣς εἰπὼν ἐν χερσὶ τίθει ξίφος ἀργυρόηλον</p>
<p><a>θ407</a> καί μιν φωνήσας ἔπεα πτερόεντα προσηύδα:</p>
<p><a>θ408</a> χαῖρε, πάτερ ὦ ξεῖνε: ἔπος δ᾽ εἴ πέρ τι βέβακται</p>
<p><a>θ409</a> δεινόν, ἄφαρ τὸ φέροιεν ἀναρπάξασαι ἄελλαι.</p>
<p><a>θ410</a> σοὶ δὲ θεοὶ ἄλοχόν τ᾽ ἰδέειν καὶ πατρίδ᾽ ἱκέσθαι</p>
<p><a>θ411</a> δοῖεν, ἐπεὶ δὴ δηθὰ φίλων ἄπο πήματα πάσχεις.</p>
<p><a>θ412</a> τὸν δ᾽ ἀπαμειβόμενος προσέφη πολύμητις Ὀδυσσεύς:</p>
<p><a>θ413</a> καὶ σὺ φίλος μάλα χαῖρε, θεοὶ δέ τοι ὄλβια δοῖεν.</p>
<p><a>θ414</a> μηδέ τι τοι ξίφεός γε ποθὴ μετόπισθε γένοιτο</p>
<p><a>θ415</a> τούτου,  ὃ δή μοι δῶκας ἀρεσσάμενος ἐπέεσσιν.</p>
<p><a>θ416</a> ἦ ῥα καὶ ἀμφ᾽ ὤμοισι θέτο ξίφος ἀργυρόηλον.</p>
<p><a>θ417</a> δύσετό τ᾽ ἠέλιος, καὶ τῷ κλυτὰ δῶρα παρῆεν.</p>
<p><a>θ418</a> καὶ τά γ᾽ ἐς Ἀλκινόοιο φέρον κήρυκες ἀγαυοί:</p>
<p><a>θ419</a> δεξάμενοι δ᾽ ἄρα παῖδες ἀμύμονος Ἀλκινόοιο</p>
<p><a>θ420</a> μητρὶ παρ᾽ αἰδοίῃ ἔθεσαν περικαλλέα δῶρα.</p>
<p><a>θ421</a> τοῖσιν δ᾽ ἡγεμόνευ᾽ ἱερὸν μένος Ἀλκινόοιο,</p>
<p><a>θ422</a> ἐλθόντες δὲ καθῖζον ἐν ὑψηλοῖσι θρόνοισι.</p>
<p><a>θ423</a> δή ῥα τότ᾽ Ἀρήτην προσέφη μένος Ἀλκινόοιο:</p>
<p><a>θ424</a> δεῦρο, γύναι, φέρε χηλὸν ἀριπρεπέ᾽, ἥ τις ἀρίστη:</p>
<p><a>θ425</a> ἐν δ᾽ αὐτὴ θὲς φᾶρος ἐυπλυνὲς ἠδὲ χιτῶνα.</p>
<p><a>θ426</a> ἀμφὶ δέ οἱ πυρὶ χαλκὸν ἰήνατε, θέρμετε δ᾽ ὕδωρ,</p>
<p><a>θ427</a> ὄφρα λοεσσάμενός τε ἰδών τ᾽ ἐὺ κείμενα πάντα</p>
<p><a>θ428</a> δῶρα, τά οἱ Φαίηκες ἀμύμονες ἐνθάδ᾽ ἔνεικαν,</p>
<p><a>θ429</a> δαιτί τε τέρπηται καὶ ἀοιδῆς ὕμνον ἀκούων.</p>
<p><a>θ430</a> καί οἱ ἐγὼ τόδ᾽ ἄλεισον ἐμὸν περικαλλὲς ὀπάσσω,</p>
<p><a>θ431</a> χρύσεον, ὄφρ᾽ ἐμέθεν μεμνημένος ἤματα πάντα</p>
<p><a>θ432</a> σπένδῃ ἐνὶ μεγάρῳ Διί τ᾽ ἄλλοισίν τε θεοῖσιν.</p>
<p><a>θ433</a> ὣς ἔφατ᾽, Ἀρήτη δὲ μετὰ δμῳῇσιν ἔειπεν</p>
<p><a>θ434</a> ἀμφὶ πυρὶ στῆσαι τρίποδα μέγαν ὅττι τάχιστα.</p>
<p><a>θ435</a> αἱ δὲ λοετροχόον τρίποδ᾽ ἵστασαν ἐν πυρὶ κηλέῳ,</p>
<p><a>θ436</a> ἔν δ᾽ ἄρ᾽ ὕδωρ ἔχεαν, ὑπὸ δὲ ξύλα δαῖον ἑλοῦσαι.</p>
<p><a>θ437</a> γάστρην μὲν τρίποδος πῦρ ἄμφεπε, θέρμετο δ᾽ ὕδωρ:</p>
<p><a>θ438</a> τόφρα δ᾽ ἄρ᾽ Ἀρήτη ξείνῳ περικαλλέα χηλὸν</p>
<p><a>θ439</a> ἐξέφερεν θαλάμοιο, τίθει δ᾽ ἐνὶ κάλλιμα δῶρα,</p>
<p><a>θ440</a> ἐσθῆτα χρυσόν τε,  τά οἱ Φαίηκες ἔδωκαν:</p>
<p><a>θ441</a> ἐν δ᾽ αὐτὴ φᾶρος θῆκεν καλόν τε χιτῶνα,</p>
<p><a>θ442</a> καί μιν φωνήσασ᾽ ἔπεα πτερόεντα προσηύδα:</p>
<p><a>θ443</a> αὐτὸς νῦν ἴδε πῶμα, θοῶς δ᾽ ἐπὶ δεσμὸν ἴηλον,</p>
<p><a>θ444</a> μή τίς τοι καθ᾽ ὁδὸν δηλήσεται, ὁππότ᾽ ἂν αὖτε</p>
<p><a>θ445</a> εὕδῃσθα γλυκὺν ὕπνον ἰὼν ἐν νηὶ μελαίνῃ.</p>
<p><a>θ446</a> αὐτὰρ ἐπεὶ τό γ᾽ ἄκουσε πολύτλας δῖος Ὀδυσσεύς,</p>
<p><a>θ447</a> αὐτίκ᾽ ἐπήρτυε πῶμα, θοῶς δ᾽ ἐπὶ δεσμὸν ἴηλεν</p>
<p><a>θ448</a> ποικίλον, ὅν ποτέ μιν δέδαε φρεσὶ πότνια Κίρκη:</p>
<p><a>θ449</a> αὐτόδιον δ᾽ ἄρα μιν ταμίη λούσασθαι ἀνώγει</p>
<p><a>θ450</a> ἔς ῥ᾽ ἀσάμινθον βάνθ᾽: ὁ δ᾽ ἄρ ἀσπασίως ἴδε θυμῷ</p>
<p><a>θ451</a> θερμὰ λοέτρ᾽, ἐπεὶ οὔ τι κομιζόμενός γε θάμιζεν,</p>
<p><a>θ452</a> ἐπεὶ δὴ λίπε δῶμα Καλυψοῦς ἠυκόμοιο.</p>
<p><a>θ453</a> τόφρα δέ οἱ κομιδή γε θεῷ ὣς ἔμπεδος ἦεν.</p>
<p><a>θ454</a> τὸν δ᾽ ἐπεὶ οὖν δμῳαὶ λοῦσαν καὶ χρῖσαν ἐλαίῳ,</p>
<p><a>θ455</a> ἀμφὶ δέ μιν χλαῖναν καλὴν βάλον ἠδὲ χιτῶνα,</p>
<p><a>θ456</a> ἔκ ῥ᾽ ἀσαμίνθου βὰς ἄνδρας μέτα οἰνοποτῆρας</p>
<p><a>θ457</a> ἤιε: Ναυσικάα δὲ θεῶν ἄπο κάλλος ἔχουσα</p>
<p><a>θ458</a> στῆ ῥα παρὰ σταθμὸν τέγεος πύκα ποιητοῖο,</p>
<p><a>θ459</a> θαύμαζεν δ᾽ Ὀδυσῆα ἐν ὀφθαλμοῖσιν ὁρῶσα,</p>
<p><a>θ460</a> καί μιν φωνήσασ᾽ ἔπεα πτερόεντα προσηύδα:</p>
<p><a>θ461</a> χαῖρε, ξεῖν᾽, ἵνα καί ποτ᾽ ἐὼν ἐν πατρίδι γαίῃ</p>
<p><a>θ462</a> μνήσῃ ἐμεῦ, ὅτι μοι πρώτῃ ζωάγρι᾽ ὀφέλλεις.</p>
<p><a>θ463</a> τὴν δ᾽ ἀπαμειβόμενος προσέφη πολύμητις Ὀδυσσεύς.</p>
<p><a>θ464</a> Ναυσικάα θύγατερ μεγαλήτορος Ἀλκινόοιο,</p>
<p><a>θ465</a> οὕτω νῦν Ζεὺς θείη,  ἐρίγδουπος πόσις Ἥρης,</p>
<p><a>θ466</a> οἴκαδέ τ᾽ ἐλθέμεναι καὶ νόστιμον ἦμαρ ἰδέσθαι:</p>
<p><a>θ467</a> τῷ κέν τοι καὶ κεῖθι θεῷ ὣς εὐχετοῴμην</p>
<p><a>θ468</a> αἰεὶ ἤματα πάντα: σὺ γάρ μ᾽ ἐβιώσαο, κούρη.</p>
<p><a>θ469</a> ἦ ῥα καὶ ἐς θρόνον ἷζε παρ᾽ Ἀλκίνοον βασιλῆα:</p>
<p><a>θ470</a> οἱ δ᾽ ἤδη μοίρας τ᾽ ἔνεμον κερόωντό τε οἶνον.</p>
<p><a>θ471</a> κῆρυξ δ᾽ ἐγγύθεν ἦλθεν ἄγων ἐρίηρον ἀοιδόν,</p>
<p><a>θ472</a> Δημόδοκον λαοῖσι τετιμένον: εἷσε δ᾽ ἄρ᾽ αὐτὸν</p>
<p><a>θ473</a> μέσσῳ δαιτυμόνων, πρὸς κίονα μακρὸν ἐρείσας.</p>
<p><a>θ474</a> δὴ τότε κήρυκα προσέφη πολύμητις Ὀδυσσεύς,</p>
<p><a>θ475</a> νώτου ἀποπροταμών,  ἐπὶ δὲ πλεῖον ἐλέλειπτο,</p>
<p><a>θ476</a> ἀργιόδοντος ὑός, θαλερὴ δ᾽ ἦν ἀμφὶς ἀλοιφή:</p>
<p><a>θ477</a> κῆρυξ, τῆ δή, τοῦτο πόρε κρέας, ὄφρα φάγῃσιν,</p>
<p><a>θ478</a> Δημοδόκῳ: καί μιν προσπτύξομαι ἀχνύμενός περ:</p>
<p><a>θ479</a> πᾶσι γὰρ ἀνθρώποισιν ἐπιχθονίοισιν ἀοιδοὶ</p>
<p><a>θ480</a> τιμῆς ἔμμοροί εἰσι καὶ αἰδοῦς,  οὕνεκ᾽ ἄρα σφέας</p>
<p><a>θ481</a> οἴμας μοῦσ᾽ ἐδίδαξε, φίλησε δὲ φῦλον ἀοιδῶν.</p>
<p><a>θ482</a> ὣς ἄρ᾽ ἔφη, κῆρυξ δὲ φέρων ἐν χερσὶν ἔθηκεν</p>
<p><a>θ483</a> ἥρῳ Δημοδόκῳ: ὁ δ᾽ ἐδέξατο, χαῖρε δὲ θυμῷ.</p>
<p><a>θ484</a> οἱ δ᾽ ἐπ᾽ ὀνείαθ᾽ ἑτοῖμα προκείμενα χεῖρας ἴαλλον.</p>
<p><a>θ485</a> αὐτὰρ ἐπεὶ πόσιος καὶ ἐδητύος ἐξ ἔρον ἕντο,</p>
<p><a>θ486</a> δὴ τότε Δημόδοκον προσέφη πολύμητις Ὀδυσσεύς:</p>
<p><a>θ487</a> Δημόδοκ᾽, ἔξοχα δή σε βροτῶν αἰνίζομ᾽ ἁπάντων.</p>
<p><a>θ488</a> ἢ σέ γε μοῦσ᾽ ἐδίδαξε, Διὸς πάϊς, ἢ σέ γ᾽ Ἀπόλλων:</p>
<p><a>θ489</a> λίην γὰρ κατὰ κόσμον Ἀχαιῶν οἶτον ἀείδεις,</p>
<p><a>θ490</a> ὅσσ᾽ ἔρξαν τ᾽ ἔπαθόν τε καὶ ὅσσ᾽ ἐμόγησαν Ἀχαιοί,</p>
<p><a>θ491</a> ὥς τέ που ἢ αὐτὸς παρεὼν ἢ ἄλλου ἀκούσας.</p>
<p><a>θ492</a> ἀλλ᾽ ἄγε δὴ μετάβηθι καὶ ἵππου κόσμον ἄεισον</p>
<p><a>θ493</a> δουρατέου, τὸν Ἐπειὸς ἐποίησεν σὺν Ἀθήνῃ,</p>
<p><a>θ494</a> ὅν ποτ᾽ ἐς ἀκρόπολιν δόλον ἤγαγε δῖος Ὀδυσσεὺς</p>
<p><a>θ495</a> ἀνδρῶν ἐμπλήσας οἵ ῥ᾽ Ἴλιον ἐξαλάπαξαν.</p>
<p><a>θ496</a> αἴ κεν δή μοι ταῦτα κατὰ μοῖραν καταλέξῃς,</p>
<p><a>θ497</a> αὐτίκ᾽ ἐγὼ πᾶσιν μυθήσομαι ἀνθρώποισιν,</p>
<p><a>θ498</a> ὡς ἄρα τοι πρόφρων θεὸς ὤπασε θέσπιν ἀοιδήν.</p>
<p><a>θ499</a> ὣς φάθ᾽, ὁ δ᾽ ὁρμηθεὶς θεοῦ ἤρχετο, φαῖνε δ᾽ ἀοιδήν,</p>
<p><a>θ500</a> ἔνθεν ἑλὼν ὡς οἱ μὲν ἐυσσέλμων ἐπὶ νηῶν</p>
<p><a>θ501</a> βάντες ἀπέπλειον, πῦρ ἐν κλισίῃσι βαλόντες,</p>
<p><a>θ502</a> Ἀργεῖοι, τοὶ δ᾽ ἤδη ἀγακλυτὸν ἀμφ᾽ Ὀδυσῆα</p>
<p><a>θ503</a> ἥατ᾽ ἐνὶ Τρώων ἀγορῇ κεκαλυμμένοι ἵππῳ:</p>
<p><a>θ504</a> αὐτοὶ γάρ μιν Τρῶες ἐς ἀκρόπολιν ἐρύσαντο.</p>
<p><a>θ505</a> ὣς ὁ μὲν ἑστήκει,  τοὶ δ᾽ ἄκριτα πόλλ᾽ ἀγόρευον</p>
<p><a>θ506</a> ἥμενοι ἀμφ᾽ αὐτόν: τρίχα δέ σφισιν ἥνδανε βουλή,</p>
<p><a>θ507</a> ἠὲ διαπλῆξαι κοῖλον δόρυ νηλέι χαλκῷ,</p>
<p><a>θ508</a> ἢ κατὰ πετράων βαλέειν ἐρύσαντας ἐπ᾽ ἄκρης,</p>
<p><a>θ509</a> ἢ ἐάαν μέγ᾽ ἄγαλμα θεῶν θελκτήριον εἶναι,</p>
<p><a>θ510</a> τῇ περ δὴ καὶ ἔπειτα τελευτήσεσθαι ἔμελλεν:</p>
<p><a>θ511</a> αἶσα γὰρ ἦν ἀπολέσθαι, ἐπὴν πόλις ἀμφικαλύψῃ</p>
<p><a>θ512</a> δουράτεον μέγαν ἵππον, ὅθ᾽ ἥατο πάντες ἄριστοι</p>
<p><a>θ513</a> Ἀργείων Τρώεσσι φόνον καὶ κῆρα φέροντες.</p>
<p><a>θ514</a> ἤειδεν δ᾽ ὡς ἄστυ διέπραθον υἷες Ἀχαιῶν</p>
<p><a>θ515</a> ἱππόθεν ἐκχύμενοι,  κοῖλον λόχον ἐκπρολιπόντες.</p>
<p><a>θ516</a> ἄλλον δ᾽ ἄλλῃ ἄειδε πόλιν κεραϊζέμεν αἰπήν,</p>
<p><a>θ517</a> αὐτὰρ Ὀδυσσῆα προτὶ δώματα Δηιφόβοιο</p>
<p><a>θ518</a> βήμεναι, ἠύτ᾽ Ἄρηα σὺν ἀντιθέῳ Μενελάῳ.</p>
<p><a>θ519</a> κεῖθι δὴ αἰνότατον πόλεμον φάτο τολμήσαντα</p>
<p><a>θ520</a> νικῆσαι καὶ ἔπειτα διὰ μεγάθυμον Ἀθήνην.</p>
<p><a>θ521</a> ταῦτ᾽ ἄρ᾽ ἀοιδὸς ἄειδε περικλυτός: αὐτὰρ Ὀδυσσεὺς</p>
<p><a>θ522</a> τήκετο, δάκρυ δ᾽ ἔδευεν ὑπὸ βλεφάροισι παρειάς.</p>
<p><a>θ523</a> ὡς δὲ γυνὴ κλαίῃσι φίλον πόσιν ἀμφιπεσοῦσα,</p>
<p><a>θ524</a> ὅς τε ἑῆς πρόσθεν πόλιος λαῶν τε πέσῃσιν,</p>
<p><a>θ525</a> ἄστεϊ καὶ τεκέεσσιν ἀμύνων νηλεὲς ἦμαρ:</p>
<p><a>θ526</a> ἡ μὲν τὸν θνήσκοντα καὶ ἀσπαίροντα ἰδοῦσα</p>
<p><a>θ527</a> ἀμφ᾽ αὐτῷ χυμένη λίγα κωκύει: οἱ δέ τ᾽ ὄπισθε</p>
<p><a>θ528</a> κόπτοντες δούρεσσι μετάφρενον ἠδὲ καὶ ὤμους</p>
<p><a>θ529</a> εἴρερον εἰσανάγουσι, πόνον τ᾽ ἐχέμεν καὶ ὀιζύν:</p>
<p><a>θ530</a> τῆς δ᾽ ἐλεεινοτάτῳ ἄχεϊ φθινύθουσι παρειαί:</p>
<p><a>θ531</a> ὣς Ὀδυσεὺς ἐλεεινὸν ὑπ᾽ ὀφρύσι δάκρυον εἶβεν.</p>
<p><a>θ532</a> ἔνθ᾽ ἄλλους μὲν πάντας ἐλάνθανε δάκρυα λείβων,</p>
<p><a>θ533</a> Ἀλκίνοος δέ μιν οἶος ἐπεφράσατ᾽ ἠδ᾽ ἐνόησεν,</p>
<p><a>θ534</a> ἥμενος ἄγχ᾽ αὐτοῦ, βαρὺ δὲ στενάχοντος ἄκουσεν.</p>
<p><a>θ535</a> αἶψα δὲ Φαιήκεσσι φιληρέτμοισι μετηύδα:</p>
<p><a>θ536</a> κέκλυτε, Φαιήκων ἡγήτορες ἠδὲ μέδοντες,</p>
<p><a>θ537</a> Δημόδοκος δ᾽ ἤδη σχεθέτω φόρμιγγα λίγειαν:</p>
<p><a>θ538</a> οὐ γάρ πως πάντεσσι χαριζόμενος τάδ᾽ ἀείδει.</p>
<p><a>θ539</a> ἐξ οὗ δορπέομέν τε καὶ ὤρορε θεῖος ἀοιδός,</p>
<p><a>θ540</a> ἐκ τοῦ δ᾽ οὔ πω παύσατ᾽ ὀιζυροῖο γόοιο</p>
<p><a>θ541</a> ὁ ξεῖνος: μάλα πού μιν ἄχος φρένας ἀμφιβέβηκεν.</p>
<p><a>θ542</a> ἀλλ᾽ ἄγ᾽ ὁ μὲν σχεθέτω, ἵν᾽ ὁμῶς τερπώμεθα πάντες,</p>
<p><a>θ543</a> ξεινοδόκοι καὶ ξεῖνος, ἐπεὶ πολὺ κάλλιον οὕτως:</p>
<p><a>θ544</a> εἵνεκα γὰρ ξείνοιο τάδ᾽ αἰδοίοιο τέτυκται,</p>
<p><a>θ545</a> πομπὴ καὶ φίλα δῶρα,  τά οἱ δίδομεν φιλέοντες.</p>
<p><a>θ546</a> ἀντὶ κασιγνήτου ξεῖνός θ᾽ ἱκέτης τε τέτυκται</p>
<p><a>θ547</a> ἀνέρι, ὅς τ᾽ ὀλίγον περ ἐπιψαύῃ πραπίδεσσι.</p>
<p><a>θ548</a> τῷ νῦν μηδὲ σὺ κεῦθε νοήμασι κερδαλέοισιν</p>
<p><a>θ549</a> ὅττι κέ σ᾽ εἴρωμαι: φάσθαι δέ σε κάλλιόν ἐστιν.</p>
<p><a>θ550</a> εἴπ᾽ ὄνομ᾽ ὅττι σε κεῖθι κάλεον μήτηρ τε πατήρ τε</p>
<p><a>θ551</a> ἄλλοι θ᾽ οἳ κατὰ ἄστυ καὶ οἳ περιναιετάουσιν.</p>
<p><a>θ552</a> οὐ μὲν γάρ τις πάμπαν ἀνώνυμός ἐστ᾽ ἀνθρώπων,</p>
<p><a>θ553</a> οὐ κακὸς οὐδὲ μὲν ἐσθλός, ἐπὴν τὰ πρῶτα γένηται,</p>
<p><a>θ554</a> ἀλλ᾽ ἐπὶ πᾶσι τίθενται, ἐπεί κε τέκωσι, τοκῆες.</p>
<p><a>θ555</a> εἰπὲ δέ μοι γαῖάν τε: τεὴν δῆμόν τε πόλιν τε,</p>
<p><a>θ556</a> ὄφρα σε τῇ πέμπωσι τιτυσκόμεναι φρεσὶ νῆες:</p>
<p><a>θ557</a> οὐ γὰρ Φαιήκεσσι κυβερνητῆρες ἔασιν,</p>
<p><a>θ558</a> οὐδέ τι πηδάλι᾽ ἔστι, τά τ᾽ ἄλλαι νῆες ἔχουσιν:</p>
<p><a>θ559</a> ἀλλ᾽ αὐταὶ ἴσασι νοήματα καὶ φρένας ἀνδρῶν,</p>
<p><a>θ560</a> καὶ πάντων ἴσασι πόλιας καὶ πίονας ἀγροὺς</p>
<p><a>θ561</a> ἀνθρώπων, καὶ λαῖτμα τάχισθ᾽ ἁλὸς ἐκπερόωσιν</p>
<p><a>θ562</a> ἠέρι καὶ νεφέλῃ κεκαλυμμέναι: οὐδέ ποτέ σφιν</p>
<p><a>θ563</a> οὔτε τι πημανθῆναι ἔπι δέος οὔτ᾽ ἀπολέσθαι.</p>
<p><a>θ564</a> ἀλλὰ τόδ᾽ ὥς ποτε πατρὸς ἐγὼν εἰπόντος ἄκουσα</p>
<p><a>θ565</a> Ναυσιθόου,  ὃς ἔφασκε Ποσειδάων᾽ ἀγάσασθαι</p>
<p><a>θ566</a> ἡμῖν, οὕνεκα πομποὶ ἀπήμονές εἰμεν ἁπάντων.</p>
<p><a>θ567</a> φῆ ποτὲ Φαιήκων ἀνδρῶν ἐυεργέα νῆα</p>
<p><a>θ568</a> ἐκ πομπῆς ἀνιοῦσαν ἐν ἠεροειδέι πόντῳ</p>
<p><a>θ569</a> ῥαισέμεναι, μέγα δ᾽ ἧμιν ὄρος πόλει ἀμφικαλύψειν.</p>
<p><a>θ570</a> ὣς ἀγόρευ᾽ ὁ γέρων: τὰ δέ κεν θεὸς ἢ τελέσειεν</p>
<p><a>θ571</a> ἤ κ᾽ ἀτέλεστ᾽ εἴη, ὥς οἱ φίλον ἔπλετο θυμῷ:</p>
<p><a>θ572</a> ἀλλ᾽ ἄγε μοι τόδε εἰπὲ καὶ ἀτρεκέως κατάλεξον,</p>
<p><a>θ573</a> ὅππῃ ἀπεπλάγχθης τε καὶ ἅς τινας ἵκεο χώρας</p>
<p><a>θ574</a> ἀνθρώπων, αὐτούς τε πόλιάς τ᾽ ἐὺ ναιετοώσας,</p>
<p><a>θ575</a> ἠμὲν ὅσοι χαλεποί τε καὶ ἄγριοι οὐδὲ δίκαιοι,</p>
<p><a>θ576</a> οἵ τε φιλόξεινοι, καί σφιν νόος ἐστὶ θεουδής.</p>
<p><a>θ577</a> εἰπὲ δ᾽ ὅ τι κλαίεις καὶ ὀδύρεαι ἔνδοθι θυμῷ</p>
<p><a>θ578</a> Ἀργείων Δαναῶν ἠδ᾽ Ἰλίου οἶτον ἀκούων.</p>
<p><a>θ579</a> τὸν δὲ θεοὶ μὲν τεῦξαν, ἐπεκλώσαντο δ᾽ ὄλεθρον</p>
<p><a>θ580</a> ἀνθρώποις,  ἵνα ᾖσι καὶ ἐσσομένοισιν ἀοιδή.</p>
<p><a>θ581</a> ἦ τίς τοι καὶ πηὸς ἀπέφθιτο Ἰλιόθι πρὸ</p>
<p><a>θ582</a> ἐσθλὸς ἐών, γαμβρὸς ἢ πενθερός, οἵ τε μάλιστα</p>
<p><a>θ583</a> κήδιστοι τελέθουσι μεθ᾽ αἷμά τε καὶ γένος αὐτῶν;</p>
<p><a>θ584</a> ἦ τίς που καὶ ἑταῖρος ἀνὴρ κεχαρισμένα εἰδώς,</p>
<p><a>θ585</a> ἐσθλός;  ἐπεὶ οὐ μέν τι κασιγνήτοιο χερείων</p>
<p><a>θ586</a> γίγνεται, ὅς κεν ἑταῖρος ἐὼν πεπνυμένα εἰδῇ.</p>
<h4 class="C2">Book 9</h4><p><a>ι1</a> τὸν δ᾽ ἀπαμειβόμενος προσέφη πολύμητις Ὀδυσσεύς:</p>
<p><a>ι2</a> Ἀλκίνοε κρεῖον, πάντων ἀριδείκετε λαῶν,</p>
<p><a>ι3</a> ἦ τοι μὲν τόδε καλὸν ἀκουέμεν ἐστὶν ἀοιδοῦ</p>
<p><a>ι4</a> τοιοῦδ᾽ οἷος ὅδ᾽ ἐστί, θεοῖς ἐναλίγκιος αὐδήν.</p>
<p><a>ι5</a> οὐ γὰρ ἐγώ γέ τί φημι τέλος χαριέστερον εἶναι</p>
<p><a>ι6</a> ἢ ὅτ᾽ ἐυφροσύνη μὲν ἔχῃ κάτα δῆμον ἅπαντα,</p>
<p><a>ι7</a> δαιτυμόνες δ᾽ ἀνὰ δώματ᾽ ἀκουάζωνται ἀοιδοῦ</p>
<p><a>ι8</a> ἥμενοι ἑξείης, παρὰ δὲ πλήθωσι τράπεζαι</p>
<p><a>ι9</a> σίτου καὶ κρειῶν, μέθυ δ᾽ ἐκ κρητῆρος ἀφύσσων</p>
<p><a>ι10</a> οἰνοχόος φορέῃσι καὶ ἐγχείῃ δεπάεσσι:</p>
<p><a>ι11</a> τοῦτό τί μοι κάλλιστον ἐνὶ φρεσὶν εἴδεται εἶναι.</p>
<p><a>ι12</a> σοὶ δ᾽ ἐμὰ κήδεα θυμὸς ἐπετράπετο στονόεντα</p>
<p><a>ι13</a> εἴρεσθ᾽, ὄφρ᾽ ἔτι μᾶλλον ὀδυρόμενος στεναχίζω:</p>
<p><a>ι14</a> τί πρῶτόν τοι ἔπειτα, τί δ᾽ ὑστάτιον καταλέξω;</p>
<p><a>ι15</a> κήδε᾽ ἐπεί μοι πολλὰ δόσαν θεοὶ Οὐρανίωνες.</p>
<p><a>ι16</a> νῦν δ᾽ ὄνομα πρῶτον μυθήσομαι, ὄφρα καὶ ὑμεῖς</p>
<p><a>ι17</a> εἴδετ᾽, ἐγὼ δ᾽ ἂν ἔπειτα φυγὼν ὕπο νηλεὲς ἦμαρ</p>
<p><a>ι18</a> ὑμῖν ξεῖνος ἔω καὶ ἀπόπροθι δώματα ναίων.</p>
<p><a>ι19</a> εἴμ᾽ Ὀδυσεὺς Λαερτιάδης, ὃς πᾶσι δόλοισιν</p>
<p><a>ι20</a> ἀνθρώποισι μέλω,  καί μευ κλέος οὐρανὸν ἵκει.</p>
<p><a>ι21</a> ναιετάω δ᾽ Ἰθάκην ἐυδείελον: ἐν δ᾽ ὄρος αὐτῇ</p>
<p><a>ι22</a> Νήριτον εἰνοσίφυλλον, ἀριπρεπές: ἀμφὶ δὲ νῆσοι</p>
<p><a>ι23</a> πολλαὶ ναιετάουσι μάλα σχεδὸν ἀλλήλῃσι,</p>
<p><a>ι24</a> Δουλίχιόν τε Σάμη τε καὶ ὑλήεσσα Ζάκυνθος.</p>
<p><a>ι25</a> αὐτὴ δὲ χθαμαλὴ πανυπερτάτη εἰν ἁλὶ κεῖται</p>
<p><a>ι26</a> πρὸς ζόφον, αἱ δέ τ᾽ ἄνευθε πρὸς ἠῶ τ᾽ ἠέλιόν τε,</p>
<p><a>ι27</a> τρηχεῖ᾽, ἀλλ᾽ ἀγαθὴ κουροτρόφος: οὔ τοι ἐγώ γε</p>
<p><a>ι28</a> ἧς γαίης δύναμαι γλυκερώτερον ἄλλο ἰδέσθαι.</p>
<p><a>ι29</a> ἦ μέν μ᾽ αὐτόθ᾽ ἔρυκε Καλυψώ, δῖα θεάων,</p>
<p><a>ι30</a> ἐν σπέσσι γλαφυροῖσι,  λιλαιομένη πόσιν εἶναι:</p>
<p><a>ι31</a> ὣς δ᾽ αὔτως Κίρκη κατερήτυεν ἐν μεγάροισιν</p>
<p><a>ι32</a> Αἰαίη δολόεσσα, λιλαιομένη πόσιν εἶναι:</p>
<p><a>ι33</a> ἀλλ᾽ ἐμὸν οὔ ποτε θυμὸν ἐνὶ στήθεσσιν ἔπειθον.</p>
<p><a>ι34</a> ὣς οὐδὲν γλύκιον ἧς πατρίδος οὐδὲ τοκήων</p>
<p><a>ι35</a> γίγνεται,  εἴ περ καί τις ἀπόπροθι πίονα οἶκον</p>
<p><a>ι36</a> γαίῃ ἐν ἀλλοδαπῇ ναίει ἀπάνευθε τοκήων.</p>
<p><a>ι37</a> εἰ δ᾽ ἄγε τοι καὶ νόστον ἐμὸν πολυκηδέ᾽ ἐνίσπω,</p>
<p><a>ι38</a> ὅν μοι Ζεὺς ἐφέηκεν ἀπὸ Τροίηθεν ἰόντι.</p>
<p><a>ι39</a> Ἰλιόθεν με φέρων ἄνεμος Κικόνεσσι πέλασσεν,</p>
<p><a>ι40</a> Ἰσμάρῳ.  ἔνθα δ᾽ ἐγὼ πόλιν ἔπραθον, ὤλεσα δ᾽ αὐτούς:</p>
<p><a>ι41</a> ἐκ πόλιος δ᾽ ἀλόχους καὶ κτήματα πολλὰ λαβόντες</p>
<p><a>ι42</a> δασσάμεθ᾽, ὡς μή τίς μοι ἀτεμβόμενος κίοι ἴσης.</p>
<p><a>ι43</a> ἔνθ᾽ ἦ τοι μὲν ἐγὼ διερῷ ποδὶ φευγέμεν ἡμέας</p>
<p><a>ι44</a> ἠνώγεα, τοὶ δὲ μέγα νήπιοι οὐκ ἐπίθοντο.</p>
<p><a>ι45</a> ἔνθα δὲ πολλὸν μὲν μέθυ πίνετο,  πολλὰ δὲ μῆλα</p>
<p><a>ι46</a> ἔσφαζον παρὰ θῖνα καὶ εἰλίποδας ἕλικας βοῦς:</p>
<p><a>ι47</a> τόφρα δ᾽ ἄρ᾽ οἰχόμενοι Κίκονες Κικόνεσσι γεγώνευν,</p>
<p><a>ι48</a> οἵ σφιν γείτονες ἦσαν, ἅμα πλέονες καὶ ἀρείους,</p>
<p><a>ι49</a> ἤπειρον ναίοντες, ἐπιστάμενοι μὲν ἀφ᾽ ἵππων</p>
<p><a>ι50</a> ἀνδράσι μάρνασθαι καὶ ὅθι χρὴ πεζὸν ἐόντα.</p>
<p><a>ι51</a> ἦλθον ἔπειθ᾽ ὅσα φύλλα καὶ ἄνθεα γίγνεται ὥρῃ,</p>
<p><a>ι52</a> ἠέριοι: τότε δή ῥα κακὴ Διὸς αἶσα παρέστη</p>
<p><a>ι53</a> ἡμῖν αἰνομόροισιν, ἵν᾽ ἄλγεα πολλὰ πάθοιμεν.</p>
<p><a>ι54</a> στησάμενοι δ᾽ ἐμάχοντο μάχην παρὰ νηυσὶ θοῇσι,</p>
<p><a>ι55</a> βάλλον δ᾽ ἀλλήλους χαλκήρεσιν ἐγχείῃσιν.</p>
<p><a>ι56</a> ὄφρα μὲν ἠὼς ἦν καὶ ἀέξετο ἱερὸν ἦμαρ,</p>
<p><a>ι57</a> τόφρα δ᾽ ἀλεξόμενοι μένομεν πλέονάς περ ἐόντας.</p>
<p><a>ι58</a> ἦμος δ᾽ ἠέλιος μετενίσσετο βουλυτόνδε,</p>
<p><a>ι59</a> καὶ τότε δὴ Κίκονες κλῖναν δαμάσαντες Ἀχαιούς.</p>
<p><a>ι60</a> ἓξ δ᾽ ἀφ᾽ ἑκάστης νηὸς ἐυκνήμιδες ἑταῖροι</p>
<p><a>ι61</a> ὤλονθ᾽: οἱ δ᾽ ἄλλοι φύγομεν θάνατόν τε μόρον τε.</p>
<p><a>ι62</a> ἔνθεν δὲ προτέρω πλέομεν ἀκαχήμενοι ἦτορ,</p>
<p><a>ι63</a> ἄσμενοι ἐκ θανάτοιο, φίλους ὀλέσαντες ἑταίρους.</p>
<p><a>ι64</a> οὐδ᾽ ἄρα μοι προτέρω νῆες κίον ἀμφιέλισσαι,</p>
<p><a>ι65</a> πρίν τινα τῶν δειλῶν ἑτάρων τρὶς ἕκαστον ἀῦσαι,</p>
<p><a>ι66</a> οἳ θάνον ἐν πεδίῳ Κικόνων ὕπο δῃωθέντες.</p>
<p><a>ι67</a> νηυσὶ δ᾽ ἐπῶρσ᾽ ἄνεμον Βορέην νεφεληγερέτα Ζεὺς</p>
<p><a>ι68</a> λαίλαπι θεσπεσίῃ, σὺν δὲ νεφέεσσι κάλυψε</p>
<p><a>ι69</a> γαῖαν ὁμοῦ καὶ πόντον: ὀρώρει δ᾽ οὐρανόθεν νύξ.</p>
<p><a>ι70</a> αἱ μὲν ἔπειτ᾽ ἐφέροντ᾽ ἐπικάρσιαι,  ἱστία δέ σφιν</p>
<p><a>ι71</a> τριχθά τε καὶ τετραχθὰ διέσχισεν ἲς ἀνέμοιο.</p>
<p><a>ι72</a> καὶ τὰ μὲν ἐς νῆας κάθεμεν, δείσαντες ὄλεθρον,</p>
<p><a>ι73</a> αὐτὰς δ᾽ ἐσσυμένως προερέσσαμεν ἤπειρόνδε.</p>
<p><a>ι74</a> ἔνθα δύω νύκτας δύο τ᾽ ἤματα συνεχὲς αἰεὶ</p>
<p><a>ι75</a> κείμεθ᾽,  ὁμοῦ καμάτῳ τε καὶ ἄλγεσι θυμὸν ἔδοντες.</p>
<p><a>ι76</a> ἀλλ᾽ ὅτε δὴ τρίτον ἦμαρ ἐυπλόκαμος τέλεσ᾽ Ἠώς,</p>
<p><a>ι77</a> ἱστοὺς στησάμενοι ἀνά θ᾽ ἱστία λεύκ᾽ ἐρύσαντες</p>
<p><a>ι78</a> ἥμεθα, τὰς δ᾽ ἄνεμός τε κυβερνῆταί τ᾽ ἴθυνον.</p>
<p><a>ι79</a> καί νύ κεν ἀσκηθὴς ἱκόμην ἐς πατρίδα γαῖαν:</p>
<p><a>ι80</a> ἀλλά με κῦμα ῥόος τε περιγνάμπτοντα Μάλειαν</p>
<p><a>ι81</a> καὶ Βορέης ἀπέωσε, παρέπλαγξεν δὲ Κυθήρων.</p>
<p><a>ι82</a> ἔνθεν δ᾽ ἐννῆμαρ φερόμην ὀλοοῖς ἀνέμοισιν</p>
<p><a>ι83</a> πόντον ἐπ᾽ ἰχθυόεντα: ἀτὰρ δεκάτῃ ἐπέβημεν</p>
<p><a>ι84</a> γαίης Λωτοφάγων, οἵ τ᾽ ἄνθινον εἶδαρ ἔδουσιν.</p>
<p><a>ι85</a> ἔνθα δ᾽ ἐπ᾽ ἠπείρου βῆμεν καὶ ἀφυσσάμεθ᾽ ὕδωρ,</p>
<p><a>ι86</a> αἶψα δὲ δεῖπνον ἕλοντο θοῇς παρὰ νηυσὶν ἑταῖροι.</p>
<p><a>ι87</a> αὐτὰρ ἐπεὶ σίτοιό τ᾽ ἐπασσάμεθ᾽ ἠδὲ ποτῆτος,</p>
<p><a>ι88</a> δὴ τοτ᾽ ἐγὼν ἑτάρους προΐειν πεύθεσθαι ἰόντας,</p>
<p><a>ι89</a> οἵ τινες ἀνέρες εἶεν ἐπὶ χθονὶ σῖτον ἔδοντες</p>
<p><a>ι90</a> ἄνδρε δύω κρίνας,  τρίτατον κήρυχ᾽ ἅμ᾽ ὀπάσσας.</p>
<p><a>ι91</a> οἱ δ᾽ αἶψ᾽ οἰχόμενοι μίγεν ἀνδράσι Λωτοφάγοισιν:</p>
<p><a>ι92</a> οὐδ᾽ ἄρα Λωτοφάγοι μήδονθ᾽ ἑτάροισιν ὄλεθρον</p>
<p><a>ι93</a> ἡμετέροις, ἀλλά σφι δόσαν λωτοῖο πάσασθαι.</p>
<p><a>ι94</a> τῶν δ᾽ ὅς τις λωτοῖο φάγοι μελιηδέα καρπόν,</p>
<p><a>ι95</a> οὐκέτ᾽ ἀπαγγεῖλαι πάλιν ἤθελεν οὐδὲ νέεσθαι,</p>
<p><a>ι96</a> ἀλλ᾽ αὐτοῦ βούλοντο μετ᾽ ἀνδράσι Λωτοφάγοισι</p>
<p><a>ι97</a> λωτὸν ἐρεπτόμενοι μενέμεν νόστου τε λαθέσθαι.</p>
<p><a>ι98</a> τοὺς μὲν ἐγὼν ἐπὶ νῆας ἄγον κλαίοντας ἀνάγκῃ,</p>
<p><a>ι99</a> νηυσὶ δ᾽ ἐνὶ γλαφυρῇσιν ὑπὸ ζυγὰ δῆσα ἐρύσσας.</p>
<p><a>ι100</a> αὐτὰρ τοὺς ἄλλους κελόμην ἐρίηρας ἑταίρους</p>
<p><a>ι101</a> σπερχομένους νηῶν ἐπιβαινέμεν ὠκειάων,</p>
<p><a>ι102</a> μή πώς τις λωτοῖο φαγὼν νόστοιο λάθηται.</p>
<p><a>ι103</a> οἱ δ᾽ αἶψ᾽ εἴσβαινον καὶ ἐπὶ κληῖσι καθῖζον,</p>
<p><a>ι104</a> ἑξῆς δ᾽ ἑζόμενοι πολιὴν ἅλα τύπτον ἐρετμοῖς.</p>
<p><a>ι105</a> ἔνθεν δὲ προτέρω πλέομεν ἀκαχήμενοι ἦτορ:</p>
<p><a>ι106</a> Κυκλώπων δ᾽ ἐς γαῖαν ὑπερφιάλων ἀθεμίστων</p>
<p><a>ι107</a> ἱκόμεθ᾽, οἵ ῥα θεοῖσι πεποιθότες ἀθανάτοισιν</p>
<p><a>ι108</a> οὔτε φυτεύουσιν χερσὶν φυτὸν οὔτ᾽ ἀρόωσιν,</p>
<p><a>ι109</a> ἀλλὰ τά γ᾽ ἄσπαρτα καὶ ἀνήροτα πάντα φύονται,</p>
<p><a>ι110</a> πυροὶ καὶ κριθαὶ ἠδ᾽ ἄμπελοι,  αἵ τε φέρουσιν</p>
<p><a>ι111</a> οἶνον ἐριστάφυλον, καί σφιν Διὸς ὄμβρος ἀέξει.</p>
<p><a>ι112</a> τοῖσιν δ᾽ οὔτ᾽ ἀγοραὶ βουληφόροι οὔτε θέμιστες,</p>
<p><a>ι113</a> ἀλλ᾽ οἵ γ᾽ ὑψηλῶν ὀρέων ναίουσι κάρηνα</p>
<p><a>ι114</a> ἐν σπέσσι γλαφυροῖσι, θεμιστεύει δὲ ἕκαστος</p>
<p><a>ι115</a> παίδων ἠδ᾽ ἀλόχων,  οὐδ᾽ ἀλλήλων ἀλέγουσιν.</p>
<p><a>ι116</a> νῆσος ἔπειτα λάχεια παρὲκ λιμένος τετάνυσται,</p>
<p><a>ι117</a> γαίης Κυκλώπων οὔτε σχεδὸν οὔτ᾽ ἀποτηλοῦ,</p>
<p><a>ι118</a> ὑλήεσσ᾽: ἐν δ᾽ αἶγες ἀπειρέσιαι γεγάασιν</p>
<p><a>ι119</a> ἄγριαι: οὐ μὲν γὰρ πάτος ἀνθρώπων ἀπερύκει,</p>
<p><a>ι120</a> οὐδέ μιν εἰσοιχνεῦσι κυνηγέται,  οἵ τε καθ᾽ ὕλην</p>
<p><a>ι121</a> ἄλγεα πάσχουσιν κορυφὰς ὀρέων ἐφέποντες.</p>
<p><a>ι122</a> οὔτ᾽ ἄρα ποίμνῃσιν καταΐσχεται οὔτ᾽ ἀρότοισιν,</p>
<p><a>ι123</a> ἀλλ᾽ ἥ γ᾽ ἄσπαρτος καὶ ἀνήροτος ἤματα πάντα</p>
<p><a>ι124</a> ἀνδρῶν χηρεύει, βόσκει δέ τε μηκάδας αἶγας.</p>
<p><a>ι125</a> οὐ γὰρ Κυκλώπεσσι νέες πάρα μιλτοπάρῃοι,</p>
<p><a>ι126</a> οὐδ᾽ ἄνδρες νηῶν ἔνι τέκτονες, οἵ κε κάμοιεν</p>
<p><a>ι127</a> νῆας ἐυσσέλμους, αἵ κεν τελέοιεν ἕκαστα</p>
<p><a>ι128</a> ἄστε᾽ ἐπ᾽ ἀνθρώπων ἱκνεύμεναι, οἷά τε πολλὰ</p>
<p><a>ι129</a> ἄνδρες ἐπ᾽ ἀλλήλους νηυσὶν περόωσι θάλασσαν:</p>
<p><a>ι130</a> οἵ κέ σφιν καὶ νῆσον ἐυκτιμένην ἐκάμοντο.</p>
<p><a>ι131</a> οὐ μὲν γάρ τι κακή γε, φέροι δέ κεν ὥρια πάντα:</p>
<p><a>ι132</a> ἐν μὲν γὰρ λειμῶνες ἁλὸς πολιοῖο παρ᾽ ὄχθας</p>
<p><a>ι133</a> ὑδρηλοὶ μαλακοί: μάλα κ᾽ ἄφθιτοι ἄμπελοι εἶεν.</p>
<p><a>ι134</a> ἐν δ᾽ ἄροσις λείη: μάλα κεν βαθὺ λήιον αἰεὶ</p>
<p><a>ι135</a> εἰς ὥρας ἀμῷεν,  ἐπεὶ μάλα πῖαρ ὑπ᾽ οὖδας.</p>
<p><a>ι136</a> ἐν δὲ λιμὴν ἐύορμος, ἵν᾽ οὐ χρεὼ πείσματός ἐστιν,</p>
<p><a>ι137</a> οὔτ᾽ εὐνὰς βαλέειν οὔτε πρυμνήσι᾽ ἀνάψαι,</p>
<p><a>ι138</a> ἀλλ᾽ ἐπικέλσαντας μεῖναι χρόνον εἰς ὅ κε ναυτέων</p>
<p><a>ι139</a> θυμὸς ἐποτρύνῃ καὶ ἐπιπνεύσωσιν ἀῆται.</p>
<p><a>ι140</a> αὐτὰρ ἐπὶ κρατὸς λιμένος ῥέει ἀγλαὸν ὕδωρ,</p>
<p><a>ι141</a> κρήνη ὑπὸ σπείους: περὶ δ᾽ αἴγειροι πεφύασιν.</p>
<p><a>ι142</a> ἔνθα κατεπλέομεν, καί τις θεὸς ἡγεμόνευεν</p>
<p><a>ι143</a> νύκτα δι᾽ ὀρφναίην, οὐδὲ προυφαίνετ᾽ ἰδέσθαι:</p>
<p><a>ι144</a> ἀὴρ γὰρ περὶ νηυσὶ βαθεῖ᾽ ἦν, οὐδὲ σελήνη</p>
<p><a>ι145</a> οὐρανόθεν προύφαινε,  κατείχετο δὲ νεφέεσσιν.</p>
<p><a>ι146</a> ἔνθ᾽ οὔ τις τὴν νῆσον ἐσέδρακεν ὀφθαλμοῖσιν,</p>
<p><a>ι147</a> οὔτ᾽ οὖν κύματα μακρὰ κυλινδόμενα προτὶ χέρσον</p>
<p><a>ι148</a> εἰσίδομεν, πρὶν νῆας ἐυσσέλμους ἐπικέλσαι.</p>
<p><a>ι149</a> κελσάσῃσι δὲ νηυσὶ καθείλομεν ἱστία πάντα,</p>
<p><a>ι150</a> ἐκ δὲ καὶ αὐτοὶ βῆμεν ἐπὶ ῥηγμῖνι θαλάσσης:</p>
<p><a>ι151</a> ἔνθα δ᾽ ἀποβρίξαντες ἐμείναμεν Ἠῶ δῖαν.</p>
<p><a>ι152</a> ἦμος δ᾽ ἠριγένεια φάνη ῥοδοδάκτυλος Ἠώς,</p>
<p><a>ι153</a> νῆσον θαυμάζοντες ἐδινεόμεσθα κατ᾽ αὐτήν.</p>
<p><a>ι154</a> ὦρσαν δὲ νύμφαι, κοῦραι Διὸς αἰγιόχοιο,</p>
<p><a>ι155</a> αἶγας ὀρεσκῴους,  ἵνα δειπνήσειαν ἑταῖροι.</p>
<p><a>ι156</a> αὐτίκα καμπύλα τόξα καὶ αἰγανέας δολιχαύλους</p>
<p><a>ι157</a> εἱλόμεθ᾽ ἐκ νηῶν, διὰ δὲ τρίχα κοσμηθέντες</p>
<p><a>ι158</a> βάλλομεν: αἶψα δ᾽ ἔδωκε θεὸς μενοεικέα θήρην.</p>
<p><a>ι159</a> νῆες μέν μοι ἕποντο δυώδεκα, ἐς δὲ ἑκάστην</p>
<p><a>ι160</a> ἐννέα λάγχανον αἶγες: ἐμοὶ δὲ δέκ᾽ ἔξελον οἴῳ.</p>
<p><a>ι161</a> ὣς τότε μὲν πρόπαν ἦμαρ ἐς ἠέλιον καταδύντα</p>
<p><a>ι162</a> ἥμεθα δαινύμενοι κρέα τ᾽ ἄσπετα καὶ μέθυ ἡδύ:</p>
<p><a>ι163</a> οὐ γάρ πω νηῶν ἐξέφθιτο οἶνος ἐρυθρός,</p>
<p><a>ι164</a> ἀλλ᾽ ἐνέην: πολλὸν γὰρ ἐν ἀμφιφορεῦσιν ἕκαστοι</p>
<p><a>ι165</a> ἠφύσαμεν Κικόνων. ἱερὸν πτολίεθρον ἑλόντες.</p>
<p><a>ι166</a> Κυκλώπων δ᾽ ἐς γαῖαν ἐλεύσσομεν ἐγγὺς ἐόντων,</p>
<p><a>ι167</a> καπνόν τ᾽ αὐτῶν τε φθογγὴν ὀίων τε καὶ αἰγῶν.</p>
<p><a>ι168</a> ἦμος δ᾽ ἠέλιος κατέδυ καὶ ἐπὶ κνέφας ἦλθε,</p>
<p><a>ι169</a> δὴ τότε κοιμήθημεν ἐπὶ ῥηγμῖνι θαλάσσης.</p>
<p><a>ι170</a> ἦμος δ᾽ ἠριγένεια φάνη ῥοδοδάκτυλος Ἠώς,</p>
<p><a>ι171</a> καὶ τότ᾽ ἐγὼν ἀγορὴν θέμενος μετὰ πᾶσιν ἔειπον:</p>
<p><a>ι172</a> ἄλλοι μὲν νῦν μίμνετ᾽, ἐμοὶ ἐρίηρες ἑταῖροι:</p>
<p><a>ι173</a> αὐτὰρ ἐγὼ σὺν νηί τ᾽ ἐμῇ καὶ ἐμοῖς ἑτάροισιν</p>
<p><a>ι174</a> ἐλθὼν τῶνδ᾽ ἀνδρῶν πειρήσομαι, οἵ τινές εἰσιν,</p>
<p><a>ι175</a> ἤ ῥ᾽ οἵ γ᾽ ὑβρισταί τε καὶ ἄγριοι οὐδὲ δίκαιοι,</p>
<p><a>ι176</a> ἦε φιλόξεινοι, καί σφιν νόος ἐστὶ θεουδής.</p>
<p><a>ι177</a> ὣς εἰπὼν ἀνὰ νηὸς ἔβην, ἐκέλευσα δ᾽ ἑταίρους</p>
<p><a>ι178</a> αὐτούς τ᾽ ἀμβαίνειν ἀνά τε πρυμνήσια λῦσαι.</p>
<p><a>ι179</a> οἱ δ᾽ αἶψ᾽ εἴσβαινον καὶ ἐπὶ κληῖσι καθῖζον,</p>
<p><a>ι180</a> ἑξῆς δ᾽ ἑζόμενοι πολιὴν ἅλα τύπτον ἐρετμοῖς.</p>
<p><a>ι181</a> ἀλλ᾽ ὅτε δὴ τὸν χῶρον ἀφικόμεθ᾽ ἐγγὺς ἐόντα,</p>
<p><a>ι182</a> ἔνθα δ᾽ ἐπ᾽ ἐσχατιῇ σπέος εἴδομεν ἄγχι θαλάσσης,</p>
<p><a>ι183</a> ὑψηλόν, δάφνῃσι κατηρεφές. ἔνθα δὲ πολλὰ</p>
<p><a>ι184</a> μῆλ᾽, ὄιές τε καὶ αἶγες, ἰαύεσκον: περὶ δ᾽ αὐλὴ</p>
<p><a>ι185</a> ὑψηλὴ δέδμητο κατωρυχέεσσι λίθοισι</p>
<p><a>ι186</a> μακρῇσίν τε πίτυσσιν ἰδὲ δρυσὶν ὑψικόμοισιν.</p>
<p><a>ι187</a> ἔνθα δ᾽ ἀνὴρ ἐνίαυε πελώριος, ὅς ῥα τὰ μῆλα</p>
<p><a>ι188</a> οἶος ποιμαίνεσκεν ἀπόπροθεν: οὐδὲ μετ᾽ ἄλλους</p>
<p><a>ι189</a> πωλεῖτ᾽, ἀλλ᾽ ἀπάνευθεν ἐὼν ἀθεμίστια ᾔδη.</p>
<p><a>ι190</a> καὶ γὰρ θαῦμ᾽ ἐτέτυκτο πελώριον,  οὐδὲ ἐῴκει</p>
<p><a>ι191</a> ἀνδρί γε σιτοφάγῳ, ἀλλὰ ῥίῳ ὑλήεντι</p>
<p><a>ι192</a> ὑψηλῶν ὀρέων, ὅ τε φαίνεται οἶον ἀπ᾽ ἄλλων.</p>
<p><a>ι193</a> δὴ τότε τοὺς ἄλλους κελόμην ἐρίηρας ἑταίρους</p>
<p><a>ι194</a> αὐτοῦ πὰρ νηί τε μένειν καὶ νῆα ἔρυσθαι,</p>
<p><a>ι195</a> αὐτὰρ ἐγὼ κρίνας ἑτάρων δυοκαίδεκ᾽ ἀρίστους</p>
<p><a>ι196</a> βῆν: ἀτὰρ αἴγεον ἀσκὸν ἔχον μέλανος οἴνοιο</p>
<p><a>ι197</a> ἡδέος, ὅν μοι ἔδωκε Μάρων, Εὐάνθεος υἱός,</p>
<p><a>ι198</a> ἱρεὺς Ἀπόλλωνος, ὃς Ἴσμαρον ἀμφιβεβήκει,</p>
<p><a>ι199</a> οὕνεκά μιν σὺν παιδὶ περισχόμεθ᾽ ἠδὲ γυναικὶ</p>
<p><a>ι200</a> ἁζόμενοι: ᾤκει γὰρ ἐν ἄλσεϊ δενδρήεντι</p>
<p><a>ι201</a> Φοίβου Ἀπόλλωνος. ὁ δέ μοι πόρεν ἀγλαὰ δῶρα:</p>
<p><a>ι202</a> χρυσοῦ μέν μοι ἔδωκ᾽ ἐυεργέος ἑπτὰ τάλαντα,</p>
<p><a>ι203</a> δῶκε δέ μοι κρητῆρα πανάργυρον, αὐτὰρ ἔπειτα</p>
<p><a>ι204</a> οἶνον ἐν ἀμφιφορεῦσι δυώδεκα πᾶσιν ἀφύσσας</p>
<p><a>ι205</a> ἡδὺν ἀκηράσιον,  θεῖον ποτόν: οὐδέ τις αὐτὸν</p>
<p><a>ι206</a> ἠείδη δμώων οὐδ᾽ ἀμφιπόλων ἐνὶ οἴκῳ,</p>
<p><a>ι207</a> ἀλλ᾽ αὐτὸς ἄλοχός τε φίλη ταμίη τε μί᾽ οἴη.</p>
<p><a>ι208</a> τὸν δ᾽ ὅτε πίνοιεν μελιηδέα οἶνον ἐρυθρόν,</p>
<p><a>ι209</a> ἓν δέπας ἐμπλήσας ὕδατος ἀνὰ εἴκοσι μέτρα</p>
<p><a>ι210</a> χεῦ᾽,  ὀδμὴ δ᾽ ἡδεῖα ἀπὸ κρητῆρος ὀδώδει</p>
<p><a>ι211</a> θεσπεσίη: τότ᾽ ἂν οὔ τοι ἀποσχέσθαι φίλον ἦεν.</p>
<p><a>ι212</a> τοῦ φέρον ἐμπλήσας ἀσκὸν μέγαν, ἐν δὲ καὶ ᾖα</p>
<p><a>ι213</a> κωρύκῳ: αὐτίκα γάρ μοι ὀίσατο θυμὸς ἀγήνωρ</p>
<p><a>ι214</a> ἄνδρ᾽ ἐπελεύσεσθαι μεγάλην ἐπιειμένον ἀλκήν,</p>
<p><a>ι215</a> ἄγριον,  οὔτε δίκας ἐὺ εἰδότα οὔτε θέμιστας.</p>
<p><a>ι216</a> καρπαλίμως δ᾽ εἰς ἄντρον ἀφικόμεθ᾽, οὐδέ μιν ἔνδον</p>
<p><a>ι217</a> εὕρομεν, ἀλλ᾽ ἐνόμευε νομὸν κάτα πίονα μῆλα.</p>
<p><a>ι218</a> ἐλθόντες δ᾽ εἰς ἄντρον ἐθηεύμεσθα ἕκαστα.</p>
<p><a>ι219</a> ταρσοὶ μὲν τυρῶν βρῖθον, στείνοντο δὲ σηκοὶ</p>
<p><a>ι220</a> ἀρνῶν ἠδ᾽ ἐρίφων: διακεκριμέναι δὲ ἕκασται</p>
<p><a>ι221</a> ἔρχατο, χωρὶς μὲν πρόγονοι, χωρὶς δὲ μέτασσαι,</p>
<p><a>ι222</a> χωρὶς δ᾽ αὖθ᾽ ἕρσαι. ναῖον δ᾽ ὀρῷ ἄγγεα πάντα,</p>
<p><a>ι223</a> γαυλοί τε σκαφίδες τε, τετυγμένα, τοῖς ἐνάμελγεν.</p>
<p><a>ι224</a> ἔνθ᾽ ἐμὲ μὲν πρώτισθ᾽ ἕταροι λίσσοντ᾽ ἐπέεσσιν</p>
<p><a>ι225</a> τυρῶν αἰνυμένους ἰέναι πάλιν,  αὐτὰρ ἔπειτα</p>
<p><a>ι226</a> καρπαλίμως ἐπὶ νῆα θοὴν ἐρίφους τε καὶ ἄρνας</p>
<p><a>ι227</a> σηκῶν ἐξελάσαντας ἐπιπλεῖν ἁλμυρὸν ὕδωρ:</p>
<p><a>ι228</a> ἀλλ᾽ ἐγὼ οὐ πιθόμην, ἦ τ᾽ ἂν πολὺ κέρδιον ἦεν,</p>
<p><a>ι229</a> ὄφρ᾽ αὐτόν τε ἴδοιμι, καὶ εἴ μοι ξείνια δοίη.</p>
<p><a>ι230</a> οὐδ᾽ ἄρ᾽ ἔμελλ᾽ ἑτάροισι φανεὶς ἐρατεινὸς ἔσεσθαι.</p>
<p><a>ι231</a> ἔνθα δὲ πῦρ κήαντες ἐθύσαμεν ἠδὲ καὶ αὐτοὶ</p>
<p><a>ι232</a> τυρῶν αἰνύμενοι φάγομεν, μένομέν τέ μιν ἔνδον</p>
<p><a>ι233</a> ἥμενοι, ἧος ἐπῆλθε νέμων. φέρε δ᾽ ὄβριμον ἄχθος</p>
<p><a>ι234</a> ὕλης ἀζαλέης, ἵνα οἱ ποτιδόρπιον εἴη,</p>
<p><a>ι235</a> ἔντοσθεν δ᾽ ἄντροιο βαλὼν ὀρυμαγδὸν ἔθηκεν:</p>
<p><a>ι236</a> ἡμεῖς δὲ δείσαντες ἀπεσσύμεθ᾽ ἐς μυχὸν ἄντρου.</p>
<p><a>ι237</a> αὐτὰρ ὅ γ᾽ εἰς εὐρὺ σπέος ἤλασε πίονα μῆλα</p>
<p><a>ι238</a> πάντα μάλ᾽ ὅσσ᾽ ἤμελγε, τὰ δ᾽ ἄρσενα λεῖπε θύρηφιν,</p>
<p><a>ι239</a> ἀρνειούς τε τράγους τε, βαθείης ἔκτοθεν αὐλῆς.</p>
<p><a>ι240</a> αὐτὰρ ἔπειτ᾽ ἐπέθηκε θυρεὸν μέγαν ὑψόσ᾽ ἀείρας,</p>
<p><a>ι241</a> ὄβριμον: οὐκ ἂν τόν γε δύω καὶ εἴκοσ᾽ ἄμαξαι</p>
<p><a>ι242</a> ἐσθλαὶ τετράκυκλοι ἀπ᾽ οὔδεος ὀχλίσσειαν:</p>
<p><a>ι243</a> τόσσην ἠλίβατον πέτρην ἐπέθηκε θύρῃσιν.</p>
<p><a>ι244</a> ἑζόμενος δ᾽ ἤμελγεν ὄις καὶ μηκάδας αἶγας,</p>
<p><a>ι245</a> πάντα κατὰ μοῖραν,  καὶ ὑπ᾽ ἔμβρυον ἧκεν ἑκάστῃ.</p>
<p><a>ι246</a> αὐτίκα δ᾽ ἥμισυ μὲν θρέψας λευκοῖο γάλακτος</p>
<p><a>ι247</a> πλεκτοῖς ἐν ταλάροισιν ἀμησάμενος κατέθηκεν,</p>
<p><a>ι248</a> ἥμισυ δ᾽ αὖτ᾽ ἔστησεν ἐν ἄγγεσιν, ὄφρα οἱ εἴη</p>
<p><a>ι249</a> πίνειν αἰνυμένῳ καί οἱ ποτιδόρπιον εἴη.</p>
<p><a>ι250</a> αὐτὰρ ἐπεὶ δὴ σπεῦσε πονησάμενος τὰ ἃ ἔργα,</p>
<p><a>ι251</a> καὶ τότε πῦρ ἀνέκαιε καὶ εἴσιδεν, εἴρετο δ᾽ ἡμέας:</p>
<p><a>ι252</a>  ὦ ξεῖνοι, τίνες ἐστέ; πόθεν πλεῖθ᾽ ὑγρὰ κέλευθα;</p>
<p><a>ι253</a> ἦ τι κατὰ πρῆξιν ἦ μαψιδίως ἀλάλησθε,</p>
<p><a>ι254</a> οἷά τε ληιστῆρες, ὑπεὶρ ἅλα, τοί τ᾽ ἀλόωνται</p>
<p><a>ι255</a> ψυχὰς παρθέμενοι κακὸν ἀλλοδαποῖσι φέροντες;</p>
<p><a>ι256</a> ὣς ἔφαθ᾽, ἡμῖν δ᾽ αὖτε κατεκλάσθη φίλον ἦτορ,</p>
<p><a>ι257</a> δεισάντων φθόγγον τε βαρὺν αὐτόν τε πέλωρον.</p>
<p><a>ι258</a> ἀλλὰ καὶ ὥς μιν ἔπεσσιν ἀμειβόμενος προσέειπον:</p>
<p><a>ι259</a>  ἡμεῖς τοι Τροίηθεν ἀποπλαγχθέντες Ἀχαιοὶ</p>
<p><a>ι260</a> παντοίοις ἀνέμοισιν ὑπὲρ μέγα λαῖτμα θαλάσσης,</p>
<p><a>ι261</a> οἴκαδε ἱέμενοι, ἄλλην ὁδὸν ἄλλα κέλευθα</p>
<p><a>ι262</a> ἤλθομεν: οὕτω που Ζεὺς ἤθελε μητίσασθαι.</p>
<p><a>ι263</a> λαοὶ δ᾽ Ἀτρεΐδεω Ἀγαμέμνονος εὐχόμεθ᾽ εἶναι,</p>
<p><a>ι264</a> τοῦ δὴ νῦν γε μέγιστον ὑπουράνιον κλέος ἐστί:</p>
<p><a>ι265</a> τόσσην γὰρ διέπερσε πόλιν καὶ ἀπώλεσε λαοὺς</p>
<p><a>ι266</a> πολλούς. ἡμεῖς δ᾽ αὖτε κιχανόμενοι τὰ σὰ γοῦνα</p>
<p><a>ι267</a> ἱκόμεθ᾽, εἴ τι πόροις ξεινήιον ἠὲ καὶ ἄλλως</p>
<p><a>ι268</a> δοίης δωτίνην, ἥ τε ξείνων θέμις ἐστίν.</p>
<p><a>ι269</a> ἀλλ᾽ αἰδεῖο, φέριστε, θεούς: ἱκέται δέ τοί εἰμεν,</p>
<p><a>ι270</a> Ζεὺς δ᾽ ἐπιτιμήτωρ ἱκετάων τε ξείνων τε,</p>
<p><a>ι271</a> ξείνιος, ὃς ξείνοισιν ἅμ᾽ αἰδοίοισιν ὀπηδεῖ.</p>
<p><a>ι272</a> ὣς ἐφάμην, ὁ δέ μ᾽ αὐτίκ᾽ ἀμείβετο νηλέι θυμῷ:</p>
<p><a>ι273</a> νήπιός εἰς, ὦ ξεῖν᾽, ἢ τηλόθεν εἰλήλουθας,</p>
<p><a>ι274</a> ὅς με θεοὺς κέλεαι ἢ δειδίμεν ἢ ἀλέασθαι:</p>
<p><a>ι275</a> οὐ γὰρ Κύκλωπες Διὸς αἰγιόχου ἀλέγουσιν</p>
<p><a>ι276</a> οὐδὲ θεῶν μακάρων, ἐπεὶ ἦ πολὺ φέρτεροί εἰμεν:</p>
<p><a>ι277</a> οὐδ᾽ ἂν ἐγὼ Διὸς ἔχθος ἀλευάμενος πεφιδοίμην</p>
<p><a>ι278</a> οὔτε σεῦ οὔθ᾽ ἑτάρων, εἰ μὴ θυμός με κελεύοι.</p>
<p><a>ι279</a> ἀλλά μοι εἴφ᾽ ὅπῃ ἔσχες ἰὼν ἐυεργέα νῆα,</p>
<p><a>ι280</a> ἤ που ἐπ᾽ ἐσχατιῆς, ἦ καὶ σχεδόν,  ὄφρα δαείω.</p>
<p><a>ι281</a> ὣς φάτο πειράζων, ἐμὲ δ᾽ οὐ λάθεν εἰδότα πολλά,</p>
<p><a>ι282</a> ἀλλά μιν ἄψορρον προσέφην δολίοις ἐπέεσσι:</p>
<p><a>ι283</a>  νέα μέν μοι κατέαξε Ποσειδάων ἐνοσίχθων</p>
<p><a>ι284</a> πρὸς πέτρῃσι βαλὼν ὑμῆς ἐπὶ πείρασι γαίης,</p>
<p><a>ι285</a> ἄκρῃ προσπελάσας: ἄνεμος δ᾽ ἐκ πόντου ἔνεικεν:</p>
<p><a>ι286</a> αὐτὰρ ἐγὼ σὺν τοῖσδε ὑπέκφυγον αἰπὺν ὄλεθρον.</p>
<p><a>ι287</a> ὣς ἐφάμην, ὁ δέ μ᾽ οὐδὲν ἀμείβετο νηλέι θυμῷ,</p>
<p><a>ι288</a> ἀλλ᾽ ὅ γ᾽ ἀναΐξας ἑτάροις ἐπὶ χεῖρας ἴαλλε,</p>
<p><a>ι289</a> σὺν δὲ δύω μάρψας ὥς τε σκύλακας ποτὶ γαίῃ</p>
<p><a>ι290</a> κόπτ᾽: ἐκ δ᾽ ἐγκέφαλος χαμάδις ῥέε,  δεῦε δὲ γαῖαν.</p>
<p><a>ι291</a> τοὺς δὲ διὰ μελεϊστὶ ταμὼν ὡπλίσσατο δόρπον:</p>
<p><a>ι292</a> ἤσθιε δ᾽ ὥς τε λέων ὀρεσίτροφος, οὐδ᾽ ἀπέλειπεν,</p>
<p><a>ι293</a> ἔγκατά τε σάρκας τε καὶ ὀστέα μυελόεντα.</p>
<p><a>ι294</a> ἡμεῖς δὲ κλαίοντες ἀνεσχέθομεν Διὶ χεῖρας,</p>
<p><a>ι295</a> σχέτλια ἔργ᾽ ὁρόωντες,  ἀμηχανίη δ᾽ ἔχε θυμόν.</p>
<p><a>ι296</a> αὐτὰρ ἐπεὶ Κύκλωψ μεγάλην ἐμπλήσατο νηδὺν</p>
<p><a>ι297</a> ἀνδρόμεα κρέ᾽ ἔδων καὶ ἐπ᾽ ἄκρητον γάλα πίνων,</p>
<p><a>ι298</a> κεῖτ᾽ ἔντοσθ᾽ ἄντροιο τανυσσάμενος διὰ μήλων.</p>
<p><a>ι299</a> τὸν μὲν ἐγὼ βούλευσα κατὰ μεγαλήτορα θυμὸν</p>
<p><a>ι300</a> ἆσσον ἰών,  ξίφος ὀξὺ ἐρυσσάμενος παρὰ μηροῦ,</p>
<p><a>ι301</a> οὐτάμεναι πρὸς στῆθος, ὅθι φρένες ἧπαρ ἔχουσι,</p>
<p><a>ι302</a> χείρ᾽ ἐπιμασσάμενος: ἕτερος δέ με θυμὸς ἔρυκεν.</p>
<p><a>ι303</a> αὐτοῦ γάρ κε καὶ ἄμμες ἀπωλόμεθ᾽ αἰπὺν ὄλεθρον:</p>
<p><a>ι304</a> οὐ γάρ κεν δυνάμεσθα θυράων ὑψηλάων</p>
<p><a>ι305</a> χερσὶν ἀπώσασθαι λίθον ὄβριμον,  ὃν προσέθηκεν.</p>
<p><a>ι306</a> ὣς τότε μὲν στενάχοντες ἐμείναμεν Ἠῶ δῖαν.</p>
<p><a>ι307</a> ἦμος δ᾽ ἠριγένεια φάνη ῥοδοδάκτυλος Ἠώς,</p>
<p><a>ι308</a> καὶ τότε πῦρ ἀνέκαιε καὶ ἤμελγε κλυτὰ μῆλα,</p>
<p><a>ι309</a> πάντα κατὰ μοῖραν, καὶ ὑπ᾽ ἔμβρυον ἧκεν ἑκάστῃ.</p>
<p><a>ι310</a> αὐτὰρ ἐπεὶ δὴ σπεῦσε πονησάμενος τὰ ἃ ἔργα,</p>
<p><a>ι311</a> σὺν δ᾽ ὅ γε δὴ αὖτε δύω μάρψας ὡπλίσσατο δεῖπνον.</p>
<p><a>ι312</a> δειπνήσας δ᾽ ἄντρου ἐξήλασε πίονα μῆλα,</p>
<p><a>ι313</a> ῥηιδίως ἀφελὼν θυρεὸν μέγαν: αὐτὰρ ἔπειτα</p>
<p><a>ι314</a> ἂψ ἐπέθηχ᾽, ὡς εἴ τε φαρέτρῃ πῶμ᾽ ἐπιθείη.</p>
<p><a>ι315</a> πολλῇ δὲ ῥοίζῳ πρὸς ὄρος τρέπε πίονα μῆλα</p>
<p><a>ι316</a> Κύκλωψ: αὐτὰρ ἐγὼ λιπόμην κακὰ βυσσοδομεύων,</p>
<p><a>ι317</a> εἴ πως τισαίμην, δοίη δέ μοι εὖχος Ἀθήνη.</p>
<p><a>ι318</a> ἥδε δέ μοι κατὰ θυμὸν ἀρίστη φαίνετο βουλή.</p>
<p><a>ι319</a> Κύκλωπος γὰρ ἔκειτο μέγα ῥόπαλον παρὰ σηκῷ,</p>
<p><a>ι320</a> χλωρὸν ἐλαΐνεον: τὸ μὲν ἔκταμεν,  ὄφρα φοροίη</p>
<p><a>ι321</a> αὐανθέν. τὸ μὲν ἄμμες ἐίσκομεν εἰσορόωντες</p>
<p><a>ι322</a> ὅσσον θ᾽ ἱστὸν νηὸς ἐεικοσόροιο μελαίνης,</p>
<p><a>ι323</a> φορτίδος εὐρείης, ἥ τ᾽ ἐκπεράᾳ μέγα λαῖτμα:</p>
<p><a>ι324</a> τόσσον ἔην μῆκος, τόσσον πάχος εἰσοράασθαι.</p>
<p><a>ι325</a> τοῦ μὲν ὅσον τ᾽ ὄργυιαν ἐγὼν ἀπέκοψα παραστὰς</p>
<p><a>ι326</a> καὶ παρέθηχ᾽ ἑτάροισιν, ἀποξῦναι δ᾽ ἐκέλευσα:</p>
<p><a>ι327</a> οἱ δ᾽ ὁμαλὸν ποίησαν: ἐγὼ δ᾽ ἐθόωσα παραστὰς</p>
<p><a>ι328</a> ἄκρον, ἄφαρ δὲ λαβὼν ἐπυράκτεον ἐν πυρὶ κηλέῳ.</p>
<p><a>ι329</a> καὶ τὸ μὲν εὖ κατέθηκα κατακρύψας ὑπὸ κόπρῳ,</p>
<p><a>ι330</a> ἥ ῥα κατὰ σπείους κέχυτο μεγάλ᾽ ἤλιθα πολλή:</p>
<p><a>ι331</a> αὐτὰρ τοὺς ἄλλους κλήρῳ πεπαλάσθαι ἄνωγον,</p>
<p><a>ι332</a> ὅς τις τολμήσειεν ἐμοὶ σὺν μοχλὸν ἀείρας</p>
<p><a>ι333</a> τρῖψαι ἐν ὀφθαλμῷ, ὅτε τὸν γλυκὺς ὕπνος ἱκάνοι.</p>
<p><a>ι334</a> οἱ δ᾽ ἔλαχον τοὺς ἄν κε καὶ ἤθελον αὐτὸς ἑλέσθαι,</p>
<p><a>ι335</a> τέσσαρες,  αὐτὰρ ἐγὼ πέμπτος μετὰ τοῖσιν ἐλέγμην.</p>
<p><a>ι336</a> ἑσπέριος δ᾽ ἦλθεν καλλίτριχα μῆλα νομεύων.</p>
<p><a>ι337</a> αὐτίκα δ᾽ εἰς εὐρὺ σπέος ἤλασε πίονα μῆλα</p>
<p><a>ι338</a> πάντα μάλ᾽, οὐδέ τι λεῖπε βαθείης ἔκτοθεν αὐλῆς,</p>
<p><a>ι339</a> ἤ τι ὀισάμενος, ἢ καὶ θεὸς ὣς ἐκέλευσεν.</p>
<p><a>ι340</a> αὐτὰρ ἔπειτ᾽ ἐπέθηκε θυρεὸν μέγαν ὑψόσ᾽ ἀείρας,</p>
<p><a>ι341</a> ἑζόμενος δ᾽ ἤμελγεν ὄις καὶ μηκάδας αἶγας,</p>
<p><a>ι342</a> πάντα κατὰ μοῖραν, καὶ ὑπ᾽ ἔμβρυον ἧκεν ἑκάστῃ.</p>
<p><a>ι343</a> αὐτὰρ ἐπεὶ δὴ σπεῦσε πονησάμενος τὰ ἃ ἔργα,</p>
<p><a>ι344</a> σὺν δ᾽ ὅ γε δὴ αὖτε δύω μάρψας ὡπλίσσατο δόρπον.</p>
<p><a>ι345</a> καὶ τότ᾽ ἐγὼ Κύκλωπα προσηύδων ἄγχι παραστάς,</p>
<p><a>ι346</a> κισσύβιον μετὰ χερσὶν ἔχων μέλανος οἴνοιο:</p>
<p><a>ι347</a> Κύκλωψ, τῆ, πίε οἶνον, ἐπεὶ φάγες ἀνδρόμεα κρέα,</p>
<p><a>ι348</a> ὄφρ᾽ εἰδῇς οἷόν τι ποτὸν τόδε νηῦς ἐκεκεύθει</p>
<p><a>ι349</a> ἡμετέρη. σοὶ δ᾽ αὖ λοιβὴν φέρον, εἴ μ᾽ ἐλεήσας</p>
<p><a>ι350</a> οἴκαδε πέμψειας: σὺ δὲ μαίνεαι οὐκέτ᾽ ἀνεκτῶς.</p>
<p><a>ι351</a> σχέτλιε, πῶς κέν τίς σε καὶ ὕστερον ἄλλος ἵκοιτο</p>
<p><a>ι352</a> ἀνθρώπων πολέων, ἐπεὶ οὐ κατὰ μοῖραν ἔρεξας;</p>
<p><a>ι353</a> ὣς ἐφάμην, ὁ δ᾽ ἔδεκτο καὶ ἔκπιεν: ἥσατο δ᾽ αἰνῶς</p>
<p><a>ι354</a> ἡδὺ ποτὸν πίνων καὶ μ᾽ ᾔτεε δεύτερον αὖτις:</p>
<p><a>ι355</a> δός μοι ἔτι πρόφρων,  καί μοι τεὸν οὔνομα εἰπὲ</p>
<p><a>ι356</a> αὐτίκα νῦν, ἵνα τοι δῶ ξείνιον, ᾧ κε σὺ χαίρῃς:</p>
<p><a>ι357</a> καὶ γὰρ Κυκλώπεσσι φέρει ζείδωρος ἄρουρα</p>
<p><a>ι358</a> οἶνον ἐριστάφυλον, καί σφιν Διὸς ὄμβρος ἀέξει:</p>
<p><a>ι359</a> ἀλλὰ τόδ᾽ ἀμβροσίης καὶ νέκταρός ἐστιν ἀπορρώξ.</p>
<p><a>ι360</a> ὣς φάτ᾽,  ἀτάρ οἱ αὖτις ἐγὼ πόρον αἴθοπα οἶνον.</p>
<p><a>ι361</a> τρὶς μὲν ἔδωκα φέρων, τρὶς δ᾽ ἔκπιεν ἀφραδίῃσιν.</p>
<p><a>ι362</a> αὐτὰρ ἐπεὶ Κύκλωπα περὶ φρένας ἤλυθεν οἶνος,</p>
<p><a>ι363</a> καὶ τότε δή μιν ἔπεσσι προσηύδων μειλιχίοισι:</p>
<p><a>ι364</a> Κύκλωψ, εἰρωτᾷς μ᾽ ὄνομα κλυτόν, αὐτὰρ ἐγώ τοι</p>
<p><a>ι365</a> ἐξερέω: σὺ δέ μοι δὸς ξείνιον,  ὥς περ ὑπέστης.</p>
<p><a>ι366</a> Οὖτις ἐμοί γ᾽ ὄνομα: Οὖτιν δέ με κικλήσκουσι</p>
<p><a>ι367</a> μήτηρ ἠδὲ πατὴρ ἠδ᾽ ἄλλοι πάντες ἑταῖροι.</p>
<p><a>ι368</a> ὣς ἐφάμην, ὁ δέ μ᾽ αὐτίκ᾽ ἀμείβετο νηλέι θυμῷ:</p>
<p><a>ι369</a> Οὖτιν ἐγὼ πύματον ἔδομαι μετὰ οἷς ἑτάροισιν,</p>
<p><a>ι370</a> τοὺς δ᾽ ἄλλους πρόσθεν: τὸ δέ τοι ξεινήιον ἔσται.</p>
<p><a>ι371</a> ἦ καὶ ἀνακλινθεὶς πέσεν ὕπτιος, αὐτὰρ ἔπειτα</p>
<p><a>ι372</a> κεῖτ᾽ ἀποδοχμώσας παχὺν αὐχένα, κὰδ δέ μιν ὕπνος</p>
<p><a>ι373</a> ᾕρει πανδαμάτωρ: φάρυγος δ᾽ ἐξέσσυτο οἶνος</p>
<p><a>ι374</a> ψωμοί τ᾽ ἀνδρόμεοι: ὁ δ᾽ ἐρεύγετο οἰνοβαρείων.</p>
<p><a>ι375</a> καὶ τότ᾽ ἐγὼ τὸν μοχλὸν ὑπὸ σποδοῦ ἤλασα πολλῆς,</p>
<p><a>ι376</a> ἧος θερμαίνοιτο: ἔπεσσι δὲ πάντας ἑταίρους</p>
<p><a>ι377</a> θάρσυνον, μή τίς μοι ὑποδείσας ἀναδύη.</p>
<p><a>ι378</a> ἀλλ᾽ ὅτε δὴ τάχ᾽ ὁ μοχλὸς ἐλάινος ἐν πυρὶ μέλλεν</p>
<p><a>ι379</a> ἅψεσθαι, χλωρός περ ἐών, διεφαίνετο δ᾽ αἰνῶς,</p>
<p><a>ι380</a> καὶ τότ᾽ ἐγὼν ἆσσον φέρον ἐκ πυρός,  ἀμφὶ δ᾽ ἑταῖροι</p>
<p><a>ι381</a> ἵσταντ᾽: αὐτὰρ θάρσος ἐνέπνευσεν μέγα δαίμων.</p>
<p><a>ι382</a> οἱ μὲν μοχλὸν ἑλόντες ἐλάινον, ὀξὺν ἐπ᾽ ἄκρῳ,</p>
<p><a>ι383</a> ὀφθαλμῷ ἐνέρεισαν: ἐγὼ δ᾽ ἐφύπερθεν ἐρεισθεὶς</p>
<p><a>ι384</a> δίνεον, ὡς ὅτε τις τρυπῷ δόρυ νήιον ἀνὴρ</p>
<p><a>ι385</a> τρυπάνῳ,  οἱ δέ τ᾽ ἔνερθεν ὑποσσείουσιν ἱμάντι</p>
<p><a>ι386</a> ἁψάμενοι ἑκάτερθε, τὸ δὲ τρέχει ἐμμενὲς αἰεί.</p>
<p><a>ι387</a> ὣς τοῦ ἐν ὀφθαλμῷ πυριήκεα μοχλὸν ἑλόντες</p>
<p><a>ι388</a> δινέομεν, τὸν δ᾽ αἷμα περίρρεε θερμὸν ἐόντα.</p>
<p><a>ι389</a> πάντα δέ οἱ βλέφαρ᾽ ἀμφὶ καὶ ὀφρύας εὗσεν ἀυτμὴ</p>
<p><a>ι390</a> γλήνης καιομένης,  σφαραγεῦντο δέ οἱ πυρὶ ῥίζαι.</p>
<p><a>ι391</a> ὡς δ᾽ ὅτ᾽ ἀνὴρ χαλκεὺς πέλεκυν μέγαν ἠὲ σκέπαρνον</p>
<p><a>ι392</a> εἰν ὕδατι ψυχρῷ βάπτῃ μεγάλα ἰάχοντα</p>
<p><a>ι393</a> φαρμάσσων: τὸ γὰρ αὖτε σιδήρου γε κράτος ἐστίν</p>
<p><a>ι394</a> ὣς τοῦ σίζ᾽ ὀφθαλμὸς ἐλαϊνέῳ περὶ μοχλῷ.</p>
<p><a>ι395</a> σμερδαλέον δὲ μέγ᾽ ᾤμωξεν,  περὶ δ᾽ ἴαχε πέτρη,</p>
<p><a>ι396</a> ἡμεῖς δὲ δείσαντες ἀπεσσύμεθ᾽: αὐτὰρ ὁ μοχλὸν</p>
<p><a>ι397</a> ἐξέρυσ᾽ ὀφθαλμοῖο πεφυρμένον αἵματι πολλῷ.</p>
<p><a>ι398</a> τὸν μὲν ἔπειτ᾽ ἔρριψεν ἀπὸ ἕο χερσὶν ἀλύων,</p>
<p><a>ι399</a> αὐτὰρ ὁ Κύκλωπας μεγάλ᾽ ἤπυεν, οἵ ῥά μιν ἀμφὶς</p>
<p><a>ι400</a> ᾤκεον ἐν σπήεσσι δι᾽ ἄκριας ἠνεμοέσσας.</p>
<p><a>ι401</a> οἱ δὲ βοῆς ἀίοντες ἐφοίτων ἄλλοθεν ἄλλος,</p>
<p><a>ι402</a> ἱστάμενοι δ᾽ εἴροντο περὶ σπέος ὅττι ἑ κήδοι:</p>
<p><a>ι403</a> τίπτε τόσον, Πολύφημ᾽, ἀρημένος ὧδ᾽ ἐβόησας</p>
<p><a>ι404</a> νύκτα δι᾽ ἀμβροσίην καὶ ἀύπνους ἄμμε τίθησθα;</p>
<p><a>ι405</a> ἦ μή τίς σευ μῆλα βροτῶν ἀέκοντος ἐλαύνει;</p>
<p><a>ι406</a> ἦ μή τίς σ᾽ αὐτὸν κτείνει δόλῳ ἠὲ βίηφιν;</p>
<p><a>ι407</a> τοὺς δ᾽ αὖτ᾽ ἐξ ἄντρου προσέφη κρατερὸς Πολύφημος:</p>
<p><a>ι408</a> ὦ φίλοι, Οὖτίς με κτείνει δόλῳ οὐδὲ βίηφιν.</p>
<p><a>ι409</a> οἱ δ᾽ ἀπαμειβόμενοι ἔπεα πτερόεντ᾽ ἀγόρευον:</p>
<p><a>ι410</a> εἰ μὲν δὴ μή τίς σε βιάζεται οἶον ἐόντα,</p>
<p><a>ι411</a> νοῦσον γ᾽ οὔ πως ἔστι Διὸς μεγάλου ἀλέασθαι,</p>
<p><a>ι412</a> ἀλλὰ σύ γ᾽ εὔχεο πατρὶ Ποσειδάωνι ἄνακτι.</p>
<p><a>ι413</a> ὣς ἄρ᾽ ἔφαν ἀπιόντες, ἐμὸν δ᾽ ἐγέλασσε φίλον κῆρ,</p>
<p><a>ι414</a> ὡς ὄνομ᾽ ἐξαπάτησεν ἐμὸν καὶ μῆτις ἀμύμων.</p>
<p><a>ι415</a> Κύκλωψ δὲ στενάχων τε καὶ ὠδίνων ὀδύνῃσι</p>
<p><a>ι416</a> χερσὶ ψηλαφόων ἀπὸ μὲν λίθον εἷλε θυράων,</p>
<p><a>ι417</a> αὐτὸς δ᾽ εἰνὶ θύρῃσι καθέζετο χεῖρε πετάσσας,</p>
<p><a>ι418</a> εἴ τινά που μετ᾽ ὄεσσι λάβοι στείχοντα θύραζε:</p>
<p><a>ι419</a> οὕτω γάρ πού μ᾽ ἤλπετ᾽ ἐνὶ φρεσὶ νήπιον εἶναι.</p>
<p><a>ι420</a> αὐτὰρ ἐγὼ βούλευον,  ὅπως ὄχ᾽ ἄριστα γένοιτο,</p>
<p><a>ι421</a> εἴ τιν᾽ ἑταίροισιν θανάτου λύσιν ἠδ᾽ ἐμοὶ αὐτῷ</p>
<p><a>ι422</a> εὑροίμην: πάντας δὲ δόλους καὶ μῆτιν ὕφαινον</p>
<p><a>ι423</a> ὥς τε περὶ ψυχῆς: μέγα γὰρ κακὸν ἐγγύθεν ἦεν.</p>
<p><a>ι424</a> ἥδε δέ μοι κατὰ θυμὸν ἀρίστη φαίνετο βουλή.</p>
<p><a>ι425</a> ἄρσενες ὄιες ἦσαν ἐυτρεφέες,  δασύμαλλοι,</p>
<p><a>ι426</a> καλοί τε μεγάλοι τε, ἰοδνεφὲς εἶρος ἔχοντες:</p>
<p><a>ι427</a> τοὺς ἀκέων συνέεργον ἐυστρεφέεσσι λύγοισιν,</p>
<p><a>ι428</a> τῇς ἔπι Κύκλωψ εὗδε πέλωρ, ἀθεμίστια εἰδώς,</p>
<p><a>ι429</a> σύντρεις αἰνύμενος: ὁ μὲν ἐν μέσῳ ἄνδρα φέρεσκε,</p>
<p><a>ι430</a> τὼ δ᾽ ἑτέρω ἑκάτερθεν ἴτην σώοντες ἑταίρους.</p>
<p><a>ι431</a> τρεῖς δὲ ἕκαστον φῶτ᾽ ὄιες φέρον: αὐτὰρ ἐγώ γε—</p>
<p><a>ι432</a> ἀρνειὸς γὰρ ἔην μήλων ὄχ᾽ ἄριστος ἁπάντων,</p>
<p><a>ι433</a> τοῦ κατὰ νῶτα λαβών, λασίην ὑπὸ γαστέρ᾽ ἐλυσθεὶς</p>
<p><a>ι434</a> κείμην: αὐτὰρ χερσὶν ἀώτου θεσπεσίοιο</p>
<p><a>ι435</a> νωλεμέως στρεφθεὶς ἐχόμην τετληότι θυμῷ.</p>
<p><a>ι436</a> ὣς τότε μὲν στενάχοντες ἐμείναμεν Ἠῶ δῖαν.</p>
<p><a>ι437</a> ἦμος δ᾽ ἠριγένεια φάνη ῥοδοδάκτυλος Ἠώς,</p>
<p><a>ι438</a> καὶ τότ᾽ ἔπειτα νομόνδ᾽ ἐξέσσυτο ἄρσενα μῆλα,</p>
<p><a>ι439</a> θήλειαι δὲ μέμηκον ἀνήμελκτοι περὶ σηκούς:</p>
<p><a>ι440</a> οὔθατα γὰρ σφαραγεῦντο. ἄναξ δ᾽ ὀδύνῃσι κακῇσι</p>
<p><a>ι441</a> τειρόμενος πάντων ὀίων ἐπεμαίετο νῶτα</p>
<p><a>ι442</a> ὀρθῶν ἑσταότων: τὸ δὲ νήπιος οὐκ ἐνόησεν,</p>
<p><a>ι443</a> ὥς οἱ ὑπ᾽ εἰροπόκων ὀίων στέρνοισι δέδεντο.</p>
<p><a>ι444</a> ὕστατος ἀρνειὸς μήλων ἔστειχε θύραζε</p>
<p><a>ι445</a> λάχνῳ στεινόμενος καὶ ἐμοὶ πυκινὰ φρονέοντι.</p>
<p><a>ι446</a> τὸν δ᾽ ἐπιμασσάμενος προσέφη κρατερὸς Πολύφημος:</p>
<p><a>ι447</a> κριὲ πέπον, τί μοι ὧδε διὰ σπέος ἔσσυο μήλων</p>
<p><a>ι448</a> ὕστατος; οὔ τι πάρος γε λελειμμένος ἔρχεαι οἰῶν,</p>
<p><a>ι449</a> ἀλλὰ πολὺ πρῶτος νέμεαι τέρεν᾽ ἄνθεα ποίης</p>
<p><a>ι450</a> μακρὰ βιβάς,  πρῶτος δὲ ῥοὰς ποταμῶν ἀφικάνεις,</p>
<p><a>ι451</a> πρῶτος δὲ σταθμόνδε λιλαίεαι ἀπονέεσθαι</p>
<p><a>ι452</a> ἑσπέριος: νῦν αὖτε πανύστατος. ἦ σύ γ᾽ ἄνακτος</p>
<p><a>ι453</a> ὀφθαλμὸν ποθέεις, τὸν ἀνὴρ κακὸς ἐξαλάωσε</p>
<p><a>ι454</a> σὺν λυγροῖς ἑτάροισι δαμασσάμενος φρένας οἴνῳ,</p>
<p><a>ι455</a> Οὖτις,  ὃν οὔ πώ φημι πεφυγμένον εἶναι ὄλεθρον.</p>
<p><a>ι456</a> εἰ δὴ ὁμοφρονέοις ποτιφωνήεις τε γένοιο</p>
<p><a>ι457</a> εἰπεῖν ὅππῃ κεῖνος ἐμὸν μένος ἠλασκάζει:</p>
<p><a>ι458</a> τῷ κέ οἱ ἐγκέφαλός γε διὰ σπέος ἄλλυδις ἄλλῃ</p>
<p><a>ι459</a> θεινομένου ῥαίοιτο πρὸς οὔδεϊ, κὰδ δέ κ᾽ ἐμὸν κῆρ</p>
<p><a>ι460</a> λωφήσειε κακῶν,  τά μοι οὐτιδανὸς πόρεν Οὖτις.</p>
<p><a>ι461</a> ὣς εἰπὼν τὸν κριὸν ἀπὸ ἕο πέμπε θύραζε.</p>
<p><a>ι462</a> ἐλθόντες δ᾽ ἠβαιὸν ἀπὸ σπείους τε καὶ αὐλῆς</p>
<p><a>ι463</a> πρῶτος ὑπ᾽ ἀρνειοῦ λυόμην, ὑπέλυσα δ᾽ ἑταίρους.</p>
<p><a>ι464</a> καρπαλίμως δὲ τὰ μῆλα ταναύποδα, πίονα δημῷ,</p>
<p><a>ι465</a> πολλὰ περιτροπέοντες ἐλαύνομεν,  ὄφρ᾽ ἐπὶ νῆα</p>
<p><a>ι466</a> ἱκόμεθ᾽. ἀσπάσιοι δὲ φίλοις ἑτάροισι φάνημεν,</p>
<p><a>ι467</a> οἳ φύγομεν θάνατον, τοὺς δὲ στενάχοντο γοῶντες.</p>
<p><a>ι468</a> ἀλλ᾽ ἐγὼ οὐκ εἴων, ἀνὰ δ᾽ ὀφρύσι νεῦον ἑκάστῳ,</p>
<p><a>ι469</a> κλαίειν, ἀλλ᾽ ἐκέλευσα θοῶς καλλίτριχα μῆλα</p>
<p><a>ι470</a> πόλλ᾽ ἐν νηὶ βαλόντας ἐπιπλεῖν ἁλμυρὸν ὕδωρ.</p>
<p><a>ι471</a> οἱ δ᾽ αἶψ᾽ εἴσβαινον καὶ ἐπὶ κληῖσι καθῖζον,</p>
<p><a>ι472</a> ἑξῆς δ᾽ ἑζόμενοι πολιὴν ἅλα τύπτον ἐρετμοῖς.</p>
<p><a>ι473</a> ἀλλ᾽ ὅτε τόσσον ἀπῆν, ὅσσον τε γέγωνε βοήσας,</p>
<p><a>ι474</a> καὶ τότ᾽ ἐγὼ Κύκλωπα προσηύδων κερτομίοισι:</p>
<p><a>ι475</a> Κύκλωψ,  οὐκ ἄρ᾽ ἔμελλες ἀνάλκιδος ἀνδρὸς ἑταίρους</p>
<p><a>ι476</a> ἔδμεναι ἐν σπῆι γλαφυρῷ κρατερῆφι βίηφι.</p>
<p><a>ι477</a> καὶ λίην σέ γ᾽ ἔμελλε κιχήσεσθαι κακὰ ἔργα,</p>
<p><a>ι478</a> σχέτλι᾽, ἐπεὶ ξείνους οὐχ ἅζεο σῷ ἐνὶ οἴκῳ</p>
<p><a>ι479</a> ἐσθέμεναι: τῷ σε Ζεὺς τίσατο καὶ θεοὶ ἄλλοι.</p>
<p><a>ι480</a> ὣς ἐφάμην,  ὁ δ᾽ ἔπειτα χολώσατο κηρόθι μᾶλλον,</p>
<p><a>ι481</a> ἧκε δ᾽ ἀπορρήξας κορυφὴν ὄρεος μεγάλοιο,</p>
<p><a>ι482</a> κὰδ δ᾽ ἔβαλε προπάροιθε νεὸς κυανοπρῴροιο</p>
<p><a>ι483</a> τυτθόν, ἐδεύησεν δ᾽ οἰήιον ἄκρον ἱκέσθαι,</p>
<p><a>ι484</a> ἐκλύσθη δὲ θάλασσα κατερχομένης ὑπὸ πέτρης:</p>
<p><a>ι485</a> τὴν δ᾽ αἶψ᾽ ἤπειρόνδε παλιρρόθιον φέρε κῦμα,</p>
<p><a>ι486</a> πλημυρὶς ἐκ πόντοιο, θέμωσε δὲ χέρσον ἱκέσθαι.</p>
<p><a>ι487</a> αὐτὰρ ἐγὼ χείρεσσι λαβὼν περιμήκεα κοντὸν</p>
<p><a>ι488</a> ὦσα παρέξ, ἑτάροισι δ᾽ ἐποτρύνας ἐκέλευσα</p>
<p><a>ι489</a> ἐμβαλέειν κώπῃς, ἵν᾽ ὑπὲκ κακότητα φύγοιμεν,</p>
<p><a>ι490</a> κρατὶ κατανεύων: οἱ δὲ προπεσόντες ἔρεσσον.</p>
<p><a>ι491</a> ἀλλ᾽ ὅτε δὴ δὶς τόσσον ἅλα πρήσσοντες ἀπῆμεν,</p>
<p><a>ι492</a> καὶ τότε δὴ Κύκλωπα προσηύδων: ἀμφὶ δ᾽ ἑταῖροι</p>
<p><a>ι493</a> μειλιχίοις ἐπέεσσιν ἐρήτυον ἄλλοθεν ἄλλος:</p>
<p><a>ι494</a> σχέτλιε, τίπτ᾽ ἐθέλεις ἐρεθιζέμεν ἄγριον ἄνδρα;</p>
<p><a>ι495</a> ὃς καὶ νῦν πόντονδε βαλὼν βέλος ἤγαγε νῆα</p>
<p><a>ι496</a> αὖτις ἐς ἤπειρον, καὶ δὴ φάμεν αὐτόθ᾽ ὀλέσθαι.</p>
<p><a>ι497</a> εἰ δὲ φθεγξαμένου τευ ἢ αὐδήσαντος ἄκουσε,</p>
<p><a>ι498</a> σύν κεν ἄραξ᾽ ἡμέων κεφαλὰς καὶ νήια δοῦρα</p>
<p><a>ι499</a> μαρμάρῳ ὀκριόεντι βαλών: τόσσον γὰρ ἵησιν.</p>
<p><a>ι500</a> ὣς φάσαν,  ἀλλ᾽ οὐ πεῖθον ἐμὸν μεγαλήτορα θυμόν,</p>
<p><a>ι501</a> ἀλλά μιν ἄψορρον προσέφην κεκοτηότι θυμῷ:</p>
<p><a>ι502</a> Κύκλωψ, αἴ κέν τίς σε καταθνητῶν ἀνθρώπων</p>
<p><a>ι503</a> ὀφθαλμοῦ εἴρηται ἀεικελίην ἀλαωτύν,</p>
<p><a>ι504</a> φάσθαι Ὀδυσσῆα πτολιπόρθιον ἐξαλαῶσαι,</p>
<p><a>ι505</a> υἱὸν Λαέρτεω,  Ἰθάκῃ ἔνι οἰκί᾽ ἔχοντα.</p>
<p><a>ι506</a> ὣς ἐφάμην, ὁ δέ μ᾽ οἰμώξας ἠμείβετο μύθῳ:</p>
<p><a>ι507</a> ὢ πόποι, ἦ μάλα δή με παλαίφατα θέσφαθ᾽ ἱκάνει.</p>
<p><a>ι508</a> ἔσκε τις ἐνθάδε μάντις ἀνὴρ ἠύς τε μέγας τε,</p>
<p><a>ι509</a> Τήλεμος Εὐρυμίδης, ὃς μαντοσύνῃ ἐκέκαστο</p>
<p><a>ι510</a> καὶ μαντευόμενος κατεγήρα Κυκλώπεσσιν:</p>
<p><a>ι511</a> ὅς μοι ἔφη τάδε πάντα τελευτήσεσθαι ὀπίσσω,</p>
<p><a>ι512</a> χειρῶν ἐξ Ὀδυσῆος ἁμαρτήσεσθαι ὀπωπῆς.</p>
<p><a>ι513</a> ἀλλ᾽ αἰεί τινα φῶτα μέγαν καὶ καλὸν ἐδέγμην</p>
<p><a>ι514</a> ἐνθάδ᾽ ἐλεύσεσθαι, μεγάλην ἐπιειμένον ἀλκήν:</p>
<p><a>ι515</a> νῦν δέ μ᾽ ἐὼν ὀλίγος τε καὶ οὐτιδανὸς καὶ ἄκικυς</p>
<p><a>ι516</a> ὀφθαλμοῦ ἀλάωσεν, ἐπεί μ᾽ ἐδαμάσσατο οἴνῳ.</p>
<p><a>ι517</a> ἀλλ᾽ ἄγε δεῦρ᾽, Ὀδυσεῦ, ἵνα τοι πὰρ ξείνια θείω</p>
<p><a>ι518</a> πομπήν τ᾽ ὀτρύνω δόμεναι κλυτὸν ἐννοσίγαιον:</p>
<p><a>ι519</a> τοῦ γὰρ ἐγὼ πάϊς εἰμί, πατὴρ δ᾽ ἐμὸς εὔχεται εἶναι.</p>
<p><a>ι520</a> αὐτὸς δ᾽,  αἴ κ᾽ ἐθέλῃσ᾽, ἰήσεται, οὐδέ τις ἄλλος</p>
<p><a>ι521</a> οὔτε θεῶν μακάρων οὔτε θνητῶν ἀνθρώπων.</p>
<p><a>ι522</a> ὣς ἔφατ᾽, αὐτὰρ ἐγώ μιν ἀμειβόμενος προσέειπον:</p>
<p><a>ι523</a> αἲ γὰρ δὴ ψυχῆς τε καὶ αἰῶνός σε δυναίμην</p>
<p><a>ι524</a> εὖνιν ποιήσας πέμψαι δόμον Ἄϊδος εἴσω,</p>
<p><a>ι525</a> ὡς οὐκ ὀφθαλμόν γ᾽ ἰήσεται οὐδ᾽ ἐνοσίχθων.</p>
<p><a>ι526</a> ὣς ἐφάμην, ὁ δ᾽ ἔπειτα Ποσειδάωνι ἄνακτι</p>
<p><a>ι527</a> εὔχετο χεῖρ᾽ ὀρέγων εἰς οὐρανὸν ἀστερόεντα:</p>
<p><a>ι528</a> κλῦθι, Ποσείδαον γαιήοχε κυανοχαῖτα,</p>
<p><a>ι529</a> εἰ ἐτεόν γε σός εἰμι, πατὴρ δ᾽ ἐμὸς εὔχεαι εἶναι,</p>
<p><a>ι530</a> δὸς μὴ Ὀδυσσῆα πτολιπόρθιον οἴκαδ᾽ ἱκέσθαι</p>
<p><a>ι531</a> υἱὸν Λαέρτεω, Ἰθάκῃ ἔνι οἰκί᾽ ἔχοντα.</p>
<p><a>ι532</a> ἀλλ᾽ εἴ οἱ μοῖρ᾽ ἐστὶ φίλους τ᾽ ἰδέειν καὶ ἱκέσθαι</p>
<p><a>ι533</a> οἶκον ἐυκτίμενον καὶ ἑὴν ἐς πατρίδα γαῖαν,</p>
<p><a>ι534</a> ὀψὲ κακῶς ἔλθοι, ὀλέσας ἄπο πάντας ἑταίρους,</p>
<p><a>ι535</a> νηὸς ἐπ᾽ ἀλλοτρίης,  εὕροι δ᾽ ἐν πήματα οἴκῳ.</p>
<p><a>ι536</a> ὣς ἔφατ᾽ εὐχόμενος, τοῦ δ᾽ ἔκλυε κυανοχαίτης.</p>
<p><a>ι537</a> αὐτὰρ ὅ γ᾽ ἐξαῦτις πολὺ μείζονα λᾶαν ἀείρας</p>
<p><a>ι538</a> ἧκ᾽ ἐπιδινήσας, ἐπέρεισε δὲ ἶν᾽ ἀπέλεθρον,</p>
<p><a>ι539</a> κὰδ᾽ δ᾽ ἔβαλεν μετόπισθε νεὸς κυανοπρῴροιο</p>
<p><a>ι540</a> τυτθόν,  ἐδεύησεν δ᾽ οἰήιον ἄκρον ἱκέσθαι.</p>
<p><a>ι541</a> ἐκλύσθη δὲ θάλασσα κατερχομένης ὑπὸ πέτρης:</p>
<p><a>ι542</a> τὴν δὲ πρόσω φέρε κῦμα, θέμωσε δὲ χέρσον ἱκέσθαι.</p>
<p><a>ι543</a> ἀλλ᾽ ὅτε δὴ τὴν νῆσον ἀφικόμεθ᾽, ἔνθα περ ἄλλαι</p>
<p><a>ι544</a> νῆες ἐύσσελμοι μένον ἁθρόαι, ἀμφὶ δ᾽ ἑταῖροι</p>
<p><a>ι545</a> ἥατ᾽ ὀδυρόμενοι,  ἡμέας ποτιδέγμενοι αἰεί,</p>
<p><a>ι546</a> νῆα μὲν ἔνθ᾽ ἐλθόντες ἐκέλσαμεν ἐν ψαμάθοισιν,</p>
<p><a>ι547</a> ἐκ δὲ καὶ αὐτοὶ βῆμεν ἐπὶ ῥηγμῖνι θαλάσσης.</p>
<p><a>ι548</a> μῆλα δὲ Κύκλωπος γλαφυρῆς ἐκ νηὸς ἑλόντες</p>
<p><a>ι549</a> δασσάμεθ᾽, ὡς μή τίς μοι ἀτεμβόμενος κίοι ἴσης.</p>
<p><a>ι550</a> ἀρνειὸν δ᾽ ἐμοὶ οἴῳ ἐυκνήμιδες ἑταῖροι</p>
<p><a>ι551</a> μήλων δαιομένων δόσαν ἔξοχα: τὸν δ᾽ ἐπὶ θινὶ</p>
<p><a>ι552</a> Ζηνὶ κελαινεφέι Κρονίδῃ, ὃς πᾶσιν ἀνάσσει,</p>
<p><a>ι553</a> ῥέξας μηρί᾽ ἔκαιον: ὁ δ᾽ οὐκ ἐμπάζετο ἱρῶν,</p>
<p><a>ι554</a> ἀλλ᾽ ὅ γε μερμήριξεν ὅπως ἀπολοίατο πᾶσαι</p>
<p><a>ι555</a> νῆες ἐύσσελμοι καὶ ἐμοὶ ἐρίηρες ἑταῖροι.</p>
<p><a>ι556</a> ὣς τότε μὲν πρόπαν ἦμαρ ἐς ἠέλιον καταδύντα</p>
<p><a>ι557</a> ἥμεθα δαινύμενοι κρέα τ᾽ ἄσπετα καὶ μέθυ ἡδύ:</p>
<p><a>ι558</a> ἦμος δ᾽ ἠέλιος κατέδυ καὶ ἐπὶ κνέφας ἦλθε,</p>
<p><a>ι559</a> δὴ τότε κοιμήθημεν ἐπὶ ῥηγμῖνι θαλάσσης.</p>
<p><a>ι560</a> ἦμος δ᾽ ἠριγένεια φάνη ῥοδοδάκτυλος Ἠώς,</p>
<p><a>ι561</a> δὴ τότ᾽ ἐγὼν ἑτάροισιν ἐποτρύνας ἐκέλευσα</p>
<p><a>ι562</a> αὐτούς τ᾽ ἀμβαίνειν ἀνά τε πρυμνήσια λῦσαι:</p>
<p><a>ι563</a> οἱ δ᾽ αἶψ᾽ εἴσβαινον καὶ ἐπὶ κληῖσι καθῖζον,</p>
<p><a>ι564</a> ἑξῆς δ᾽ ἑζόμενοι πολιὴν ἅλα τύπτον ἐρετμοῖς.</p>
<p><a>ι565</a> ἔνθεν δὲ προτέρω πλέομεν ἀκαχήμενοι ἦτορ,</p>
<p><a>ι566</a> ἄσμενοι ἐκ θανάτοιο, φίλους ὀλέσαντες ἑταίρους.</p>
<h4 class="C2">Book 10</h4><p><a>κ1</a> Αἰολίην δ᾽ ἐς νῆσον ἀφικόμεθ᾽: ἔνθα δ᾽ ἔναιεν</p>
<p><a>κ2</a> Αἴολος Ἱπποτάδης, φίλος ἀθανάτοισι θεοῖσιν,</p>
<p><a>κ3</a> πλωτῇ ἐνὶ νήσῳ: πᾶσαν δέ τέ μιν πέρι τεῖχος</p>
<p><a>κ4</a> χάλκεον ἄρρηκτον, λισσὴ δ᾽ ἀναδέδρομε πέτρη.</p>
<p><a>κ5</a> τοῦ καὶ δώδεκα παῖδες ἐνὶ μεγάροις γεγάασιν,</p>
<p><a>κ6</a> ἓξ μὲν θυγατέρες, ἓξ δ᾽ υἱέες ἡβώοντες:</p>
<p><a>κ7</a> ἔνθ᾽ ὅ γε θυγατέρας πόρεν υἱάσιν εἶναι ἀκοίτις.</p>
<p><a>κ8</a> οἱ δ᾽ αἰεὶ παρὰ πατρὶ φίλῳ καὶ μητέρι κεδνῇ</p>
<p><a>κ9</a> δαίνυνται, παρὰ δέ σφιν ὀνείατα μυρία κεῖται,</p>
<p><a>κ10</a> κνισῆεν δέ τε δῶμα περιστεναχίζεται αὐλῇ</p>
<p><a>κ11</a> ἤματα: νύκτας δ᾽ αὖτε παρ᾽ αἰδοίῃς ἀλόχοισιν</p>
<p><a>κ12</a> εὕδουσ᾽ ἔν τε τάπησι καὶ ἐν τρητοῖσι λέχεσσι.</p>
<p><a>κ13</a> καὶ μὲν τῶν ἱκόμεσθα πόλιν καὶ δώματα καλά.</p>
<p><a>κ14</a> μῆνα δὲ πάντα φίλει με καὶ ἐξερέεινεν ἕκαστα,</p>
<p><a>κ15</a> Ἴλιον Ἀργείων τε νέας καὶ νόστον Ἀχαιῶν:</p>
<p><a>κ16</a> καὶ μὲν ἐγὼ τῷ πάντα κατὰ μοῖραν κατέλεξα.</p>
<p><a>κ17</a> ἀλλ᾽ ὅτε δὴ καὶ ἐγὼν ὁδὸν ᾔτεον ἠδ᾽ ἐκέλευον</p>
<p><a>κ18</a> πεμπέμεν, οὐδέ τι κεῖνος ἀνήνατο, τεῦχε δὲ πομπήν.</p>
<p><a>κ19</a> δῶκε δέ μ᾽ ἐκδείρας ἀσκὸν βοὸς ἐννεώροιο,</p>
<p><a>κ20</a> ἔνθα δὲ βυκτάων ἀνέμων κατέδησε κέλευθα:</p>
<p><a>κ21</a> κεῖνον γὰρ ταμίην ἀνέμων ποίησε Κρονίων,</p>
<p><a>κ22</a> ἠμὲν παυέμεναι ἠδ᾽ ὀρνύμεν, ὅν κ᾽ ἐθέλῃσι.</p>
<p><a>κ23</a> νηὶ δ᾽ ἐνὶ γλαφυρῇ κατέδει μέρμιθι φαεινῇ</p>
<p><a>κ24</a> ἀργυρέῃ, ἵνα μή τι παραπνεύσῃ ὀλίγον περ:</p>
<p><a>κ25</a> αὐτὰρ ἐμοὶ πνοιὴν Ζεφύρου προέηκεν ἀῆναι,</p>
<p><a>κ26</a> ὄφρα φέροι νῆάς τε καὶ αὐτούς: οὐδ᾽ ἄρ᾽ ἔμελλεν</p>
<p><a>κ27</a> ἐκτελέειν: αὐτῶν γὰρ ἀπωλόμεθ᾽ ἀφραδίῃσιν.</p>
<p><a>κ28</a> ἐννῆμαρ μὲν ὁμῶς πλέομεν νύκτας τε καὶ ἦμαρ,</p>
<p><a>κ29</a> τῇ δεκάτῃ δ᾽ ἤδη ἀνεφαίνετο πατρὶς ἄρουρα,</p>
<p><a>κ30</a> καὶ δὴ πυρπολέοντας ἐλεύσσομεν ἐγγὺς ἐόντες:</p>
<p><a>κ31</a> ἔνθ᾽ ἐμὲ μὲν γλυκὺς ὕπνος ἐπήλυθε κεκμηῶτα,</p>
<p><a>κ32</a> αἰεὶ γὰρ πόδα νηὸς ἐνώμων, οὐδέ τῳ ἄλλῳ</p>
<p><a>κ33</a> δῶχ᾽ ἑτάρων, ἵνα θᾶσσον ἱκοίμεθα πατρίδα γαῖαν:</p>
<p><a>κ34</a> οἱ δ᾽ ἕταροι ἐπέεσσι πρὸς ἀλλήλους ἀγόρευον,</p>
<p><a>κ35</a> καί μ᾽ ἔφασαν χρυσόν τε καὶ ἄργυρον οἴκαδ᾽ ἄγεσθαι</p>
<p><a>κ36</a> δῶρα παρ᾽ Αἰόλου μεγαλήτορος Ἱπποτάδαο.</p>
<p><a>κ37</a> ὧδε δέ τις εἴπεσκεν ἰδὼν ἐς πλησίον ἄλλον:</p>
<p><a>κ38</a> ὦ πόποι, ὡς ὅδε πᾶσι φίλος καὶ τίμιός ἐστιν</p>
<p><a>κ39</a> ἀνθρώποις, ὅτεών τε πόλιν καὶ γαῖαν ἵκηται.</p>
<p><a>κ40</a> πολλὰ μὲν ἐκ Τροίης ἄγεται κειμήλια καλὰ</p>
<p><a>κ41</a> ληίδος, ἡμεῖς δ᾽ αὖτε ὁμὴν ὁδὸν ἐκτελέσαντες</p>
<p><a>κ42</a> οἴκαδε νισσόμεθα κενεὰς σὺν χεῖρας ἔχοντες:</p>
<p><a>κ43</a> καὶ νῦν οἱ τάδ᾽ ἔδωκε χαριζόμενος φιλότητι</p>
<p><a>κ44</a> Αἴολος. ἀλλ᾽ ἄγε θᾶσσον ἰδώμεθα ὅττι τάδ᾽ ἐστίν,</p>
<p><a>κ45</a> ὅσσος τις χρυσός τε καὶ ἄργυρος ἀσκῷ ἔνεστιν.</p>
<p><a>κ46</a> ὣς ἔφασαν, βουλὴ δὲ κακὴ νίκησεν ἑταίρων:</p>
<p><a>κ47</a> ἀσκὸν μὲν λῦσαν, ἄνεμοι δ᾽ ἐκ πάντες ὄρουσαν.</p>
<p><a>κ48</a> τοὺς δ᾽ αἶψ᾽ ἁρπάξασα φέρεν πόντονδε θύελλα</p>
<p><a>κ49</a> κλαίοντας, γαίης ἄπο πατρίδος. αὐτὰρ ἐγώ γε</p>
<p><a>κ50</a> ἐγρόμενος κατὰ θυμὸν ἀμύμονα μερμήριξα,</p>
<p><a>κ51</a> ἠὲ πεσὼν ἐκ νηὸς ἀποφθίμην ἐνὶ πόντῳ,</p>
<p><a>κ52</a> ἦ ἀκέων τλαίην καὶ ἔτι ζωοῖσι μετείην.</p>
<p><a>κ53</a> ἀλλ᾽ ἔτλην καὶ ἔμεινα, καλυψάμενος δ᾽ ἐνὶ νηὶ</p>
<p><a>κ54</a> κείμην. αἱ δ᾽ ἐφέροντο κακῇ ἀνέμοιο θυέλλῃ</p>
<p><a>κ55</a> αὖτις ἐπ᾽ Αἰολίην νῆσον,  στενάχοντο δ᾽ ἑταῖροι.</p>
<p><a>κ56</a> ἔνθα δ᾽ ἐπ᾽ ἠπείρου βῆμεν καὶ ἀφυσσάμεθ᾽ ὕδωρ,</p>
<p><a>κ57</a> αἶψα δὲ δεῖπνον ἕλοντο θοῇς παρὰ νηυσὶν ἑταῖροι.</p>
<p><a>κ58</a> αὐτὰρ ἐπεὶ σίτοιό τ᾽ ἐπασσάμεθ᾽ ἠδὲ ποτῆτος,</p>
<p><a>κ59</a> δὴ τότ᾽ ἐγὼ κήρυκά τ᾽ ὀπασσάμενος καὶ ἑταῖρον</p>
<p><a>κ60</a> βῆν εἰς Αἰόλου κλυτὰ δώματα: τὸν δ᾽ ἐκίχανον</p>
<p><a>κ61</a> δαινύμενον παρὰ ᾗ τ᾽ ἀλόχῳ καὶ οἷσι τέκεσσιν.</p>
<p><a>κ62</a> ἐλθόντες δ᾽ ἐς δῶμα παρὰ σταθμοῖσιν ἐπ᾽ οὐδοῦ</p>
<p><a>κ63</a> ἑζόμεθ᾽: οἱ δ᾽ ἀνὰ θυμὸν ἐθάμβεον ἔκ τ᾽ ἐρέοντο:</p>
<p><a>κ64</a> πῶς ἦλθες, Ὀδυσεῦ; τίς τοι κακὸς ἔχραε δαίμων;</p>
<p><a>κ65</a> ἦ μέν σ᾽ ἐνδυκέως ἀπεπέμπομεν,  ὄφρ᾽ ἀφίκοιο</p>
<p><a>κ66</a> πατρίδα σὴν καὶ δῶμα καὶ εἴ πού τοι φίλον ἐστίν.</p>
<p><a>κ67</a> ὣς φάσαν, αὐτὰρ ἐγὼ μετεφώνεον ἀχνύμενος κῆρ:</p>
<p><a>κ68</a> ἄασάν μ᾽ ἕταροί τε κακοὶ πρὸς τοῖσί τε ὕπνος</p>
<p><a>κ69</a> σχέτλιος. ἀλλ᾽ ἀκέσασθε, φίλοι: δύναμις γὰρ ἐν ὑμῖν.</p>
<p><a>κ70</a> ὣς ἐφάμην μαλακοῖσι καθαπτόμενος ἐπέεσσιν,</p>
<p><a>κ71</a> οἱ δ᾽ ἄνεῳ ἐγένοντο: πατὴρ δ᾽ ἠμείβετο μύθῳ:</p>
<p><a>κ72</a> ἔρρ᾽ ἐκ νήσου θᾶσσον, ἐλέγχιστε ζωόντων:</p>
<p><a>κ73</a> οὐ γάρ μοι θέμις ἐστὶ κομιζέμεν οὐδ᾽ ἀποπέμπειν</p>
<p><a>κ74</a> ἄνδρα τόν, ὅς κε θεοῖσιν ἀπέχθηται μακάρεσσιν:</p>
<p><a>κ75</a> ἔρρε,  ἐπεὶ ἄρα θεοῖσιν ἀπεχθόμενος τόδ᾽ ἱκάνεις.</p>
<p><a>κ76</a> ὣς εἰπὼν ἀπέπεμπε δόμων βαρέα στενάχοντα.</p>
<p><a>κ77</a> ἔνθεν δὲ προτέρω πλέομεν ἀκαχήμενοι ἦτορ.</p>
<p><a>κ78</a> τείρετο δ᾽ ἀνδρῶν θυμὸς ὑπ᾽ εἰρεσίης ἀλεγεινῆς</p>
<p><a>κ79</a> ἡμετέρῃ ματίῃ, ἐπεὶ οὐκέτι φαίνετο πομπή.</p>
<p><a>κ80</a> ἑξῆμαρ μὲν ὁμῶς πλέομεν νύκτας τε καὶ ἦμαρ,</p>
<p><a>κ81</a> ἑβδομάτῃ δ᾽ ἱκόμεσθα Λάμου αἰπὺ πτολίεθρον,</p>
<p><a>κ82</a> Τηλέπυλον Λαιστρυγονίην, ὅθι ποιμένα ποιμὴν</p>
<p><a>κ83</a> ἠπύει εἰσελάων, ὁ δέ τ᾽ ἐξελάων ὑπακούει.</p>
<p><a>κ84</a> ἔνθα κ᾽ ἄυπνος ἀνὴρ δοιοὺς ἐξήρατο μισθούς,</p>
<p><a>κ85</a> τὸν μὲν βουκολέων,  τὸν δ᾽ ἄργυφα μῆλα νομεύων:</p>
<p><a>κ86</a> ἐγγὺς γὰρ νυκτός τε καὶ ἤματός εἰσι κέλευθοι.</p>
<p><a>κ87</a> ἔνθ᾽ ἐπεὶ ἐς λιμένα κλυτὸν ἤλθομεν, ὃν πέρι πέτρη</p>
<p><a>κ88</a> ἠλίβατος τετύχηκε διαμπερὲς ἀμφοτέρωθεν,</p>
<p><a>κ89</a> ἀκταὶ δὲ προβλῆτες ἐναντίαι ἀλλήλῃσιν</p>
<p><a>κ90</a> ἐν στόματι προύχουσιν,  ἀραιὴ δ᾽ εἴσοδός ἐστιν,</p>
<p><a>κ91</a> ἔνθ᾽ οἵ γ᾽ εἴσω πάντες ἔχον νέας ἀμφιελίσσας.</p>
<p><a>κ92</a> αἱ μὲν ἄρ᾽ ἔντοσθεν λιμένος κοίλοιο δέδεντο</p>
<p><a>κ93</a> πλησίαι: οὐ μὲν γάρ ποτ᾽ ἀέξετο κῦμά γ᾽ ἐν αὐτῷ,</p>
<p><a>κ94</a> οὔτε μέγ᾽ οὔτ᾽ ὀλίγον, λευκὴ δ᾽ ἦν ἀμφὶ γαλήνη:</p>
<p><a>κ95</a> αὐτὰρ ἐγὼν οἶος σχέθον ἔξω νῆα μέλαιναν,</p>
<p><a>κ96</a> αὐτοῦ ἐπ᾽ ἐσχατιῇ, πέτρης ἐκ πείσματα δήσας:</p>
<p><a>κ97</a> ἔστην δὲ σκοπιὴν ἐς παιπαλόεσσαν ἀνελθών.</p>
<p><a>κ98</a> ἔνθα μὲν οὔτε βοῶν οὔτ᾽ ἀνδρῶν φαίνετο ἔργα,</p>
<p><a>κ99</a> καπνὸν δ᾽ οἶον ὁρῶμεν ἀπὸ χθονὸς ἀίσσοντα.</p>
<p><a>κ100</a> δὴ τότ᾽ ἐγὼν ἑτάρους προΐειν πεύθεσθαι ἰόντας,</p>
<p><a>κ101</a> οἵ τινες ἀνέρες εἶεν ἐπὶ χθονὶ σῖτον ἔδοντες,</p>
<p><a>κ102</a> ἄνδρε δύω κρίνας, τρίτατον κήρυχ᾽ ἅμ᾽ ὀπάσσας.</p>
<p><a>κ103</a> οἱ δ᾽ ἴσαν ἐκβάντες λείην ὁδόν, ᾗ περ ἄμαξαι</p>
<p><a>κ104</a> ἄστυδ᾽ ἀφ᾽ ὑψηλῶν ὀρέων καταγίνεον ὕλην,</p>
<p><a>κ105</a> κούρῃ δὲ ξύμβληντο πρὸ ἄστεος ὑδρευούσῃ,</p>
<p><a>κ106</a> θυγατέρ᾽ ἰφθίμῃ Λαιστρυγόνος Ἀντιφάταο.</p>
<p><a>κ107</a> ἡ μὲν ἄρ᾽ ἐς κρήνην κατεβήσετο καλλιρέεθρον</p>
<p><a>κ108</a> Ἀρτακίην: ἔνθεν γὰρ ὕδωρ προτὶ ἄστυ φέρεσκον:</p>
<p><a>κ109</a> οἱ δὲ παριστάμενοι προσεφώνεον ἔκ τ᾽ ἐρέοντο</p>
<p><a>κ110</a> ὅς τις τῶνδ᾽ εἴη βασιλεὺς καὶ οἷσιν ἀνάσσοι:</p>
<p><a>κ111</a> ἡ δὲ μάλ᾽ αὐτίκα πατρὸς ἐπέφραδεν ὑψερεφὲς δῶ.</p>
<p><a>κ112</a> οἱ δ᾽ ἐπεὶ εἰσῆλθον κλυτὰ δώματα, τὴν δὲ γυναῖκα</p>
<p><a>κ113</a> εὗρον, ὅσην τ᾽ ὄρεος κορυφήν, κατὰ δ᾽ ἔστυγον αὐτήν.</p>
<p><a>κ114</a> ἡ δ᾽ αἶψ᾽ ἐξ ἀγορῆς ἐκάλει κλυτὸν Ἀντιφατῆα,</p>
<p><a>κ115</a> ὃν πόσιν,  ὃς δὴ τοῖσιν ἐμήσατο λυγρὸν ὄλεθρον.</p>
<p><a>κ116</a> αὐτίχ᾽ ἕνα μάρψας ἑτάρων ὡπλίσσατο δεῖπνον:</p>
<p><a>κ117</a> τὼ δὲ δύ᾽ ἀίξαντε φυγῇ ἐπὶ νῆας ἱκέσθην.</p>
<p><a>κ118</a> αὐτὰρ ὁ τεῦχε βοὴν διὰ ἄστεος: οἱ δ᾽ ἀίοντες</p>
<p><a>κ119</a> φοίτων ἴφθιμοι Λαιστρυγόνες ἄλλοθεν ἄλλος,</p>
<p><a>κ120</a> μυρίοι,  οὐκ ἄνδρεσσιν ἐοικότες, ἀλλὰ Γίγασιν.</p>
<p><a>κ121</a> οἵ ῥ᾽ ἀπὸ πετράων ἀνδραχθέσι χερμαδίοισιν</p>
<p><a>κ122</a> βάλλον: ἄφαρ δὲ κακὸς κόναβος κατὰ νῆας ὀρώρει</p>
<p><a>κ123</a> ἀνδρῶν τ᾽ ὀλλυμένων νηῶν θ᾽ ἅμα ἀγνυμενάων:</p>
<p><a>κ124</a> ἰχθῦς δ᾽ ὣς πείροντες ἀτερπέα δαῖτα φέροντο.</p>
<p><a>κ125</a> ὄφρ᾽ οἱ τοὺς ὄλεκον λιμένος πολυβενθέος ἐντός,</p>
<p><a>κ126</a> τόφρα δ᾽ ἐγὼ ξίφος ὀξὺ ἐρυσσάμενος παρὰ μηροῦ</p>
<p><a>κ127</a> τῷ ἀπὸ πείσματ᾽ ἔκοψα νεὸς κυανοπρῴροιο.</p>
<p><a>κ128</a> αἶψα δ᾽ ἐμοῖς ἑτάροισιν ἐποτρύνας ἐκέλευσα</p>
<p><a>κ129</a> ἐμβαλέειν κώπῃς, ἵν᾽ ὑπὲκ κακότητα φύγοιμεν:</p>
<p><a>κ130</a> οἱ δ᾽ ἅλα πάντες ἀνέρριψαν,  δείσαντες ὄλεθρον.</p>
<p><a>κ131</a> ἀσπασίως δ᾽ ἐς πόντον ἐπηρεφέας φύγε πέτρας</p>
<p><a>κ132</a> νηῦς ἐμή: αὐτὰρ αἱ ἄλλαι ἀολλέες αὐτόθ᾽ ὄλοντο.</p>
<p><a>κ133</a> ἔνθεν δὲ προτέρω πλέομεν ἀκαχήμενοι ἦτορ,</p>
<p><a>κ134</a> ἄσμενοι ἐκ θανάτοιο, φίλους ὀλέσαντες ἑταίρους.</p>
<p><a>κ135</a> Αἰαίην δ᾽ ἐς νῆσον ἀφικόμεθ᾽: ἔνθα δ᾽ ἔναιε</p>
<p><a>κ136</a> Κίρκη ἐυπλόκαμος, δεινὴ θεὸς αὐδήεσσα,</p>
<p><a>κ137</a> αὐτοκασιγνήτη ὀλοόφρονος Αἰήταο:</p>
<p><a>κ138</a> ἄμφω δ᾽ ἐκγεγάτην φαεσιμβρότου Ἠελίοιο</p>
<p><a>κ139</a> μητρός τ᾽ ἐκ Πέρσης, τὴν Ὠκεανὸς τέκε παῖδα.</p>
<p><a>κ140</a> ἔνθα δ᾽ ἐπ᾽ ἀκτῆς νηὶ κατηγαγόμεσθα σιωπῇ</p>
<p><a>κ141</a> ναύλοχον ἐς λιμένα, καί τις θεὸς ἡγεμόνευεν.</p>
<p><a>κ142</a> ἔνθα τότ᾽ ἐκβάντες δύο τ᾽ ἤματα καὶ δύο νύκτας</p>
<p><a>κ143</a> κείμεθ᾽ ὁμοῦ καμάτῳ τε καὶ ἄλγεσι θυμὸν ἔδοντες.</p>
<p><a>κ144</a> ἀλλ᾽ ὅτε δὴ τρίτον ἦμαρ ἐυπλόκαμος τέλεσ᾽ Ἠώς,</p>
<p><a>κ145</a> καὶ τότ᾽ ἐγὼν ἐμὸν ἔγχος ἑλὼν καὶ φάσγανον ὀξὺ</p>
<p><a>κ146</a> καρπαλίμως παρὰ νηὸς ἀνήιον ἐς περιωπήν,</p>
<p><a>κ147</a> εἴ πως ἔργα ἴδοιμι βροτῶν ἐνοπήν τε πυθοίμην.</p>
<p><a>κ148</a> ἔστην δὲ σκοπιὴν ἐς παιπαλόεσσαν ἀνελθών,</p>
<p><a>κ149</a> καί μοι ἐείσατο καπνὸς ἀπὸ χθονὸς εὐρυοδείης,</p>
<p><a>κ150</a> Κίρκης ἐν μεγάροισι,  διὰ δρυμὰ πυκνὰ καὶ ὕλην.</p>
<p><a>κ151</a> μερμήριξα δ᾽ ἔπειτα κατὰ φρένα καὶ κατὰ θυμὸν</p>
<p><a>κ152</a> ἐλθεῖν ἠδὲ πυθέσθαι, ἐπεὶ ἴδον αἴθοπα καπνόν.</p>
<p><a>κ153</a> ὧδε δέ μοι φρονέοντι δοάσσατο κέρδιον εἶναι,</p>
<p><a>κ154</a> πρῶτ᾽ ἐλθόντ᾽ ἐπὶ νῆα θοὴν καὶ θῖνα θαλάσσης</p>
<p><a>κ155</a> δεῖπνον ἑταίροισιν δόμεναι προέμεν τε πυθέσθαι.</p>
<p><a>κ156</a> ἀλλ᾽ ὅτε δὴ σχεδὸν ἦα κιὼν νεὸς ἀμφιελίσσης,</p>
<p><a>κ157</a> καὶ τότε τίς με θεῶν ὀλοφύρατο μοῦνον ἐόντα,</p>
<p><a>κ158</a> ὅς ῥά μοι ὑψίκερων ἔλαφον μέγαν εἰς ὁδὸν αὐτὴν</p>
<p><a>κ159</a> ἧκεν. ὁ μὲν ποταμόνδε κατήιεν ἐκ νομοῦ ὕλης</p>
<p><a>κ160</a> πιόμενος: δὴ γάρ μιν ἔχεν μένος ἠελίοιο.</p>
<p><a>κ161</a> τὸν δ᾽ ἐγὼ ἐκβαίνοντα κατ᾽ ἄκνηστιν μέσα νῶτα</p>
<p><a>κ162</a> πλῆξα: τὸ δ᾽ ἀντικρὺ δόρυ χάλκεον ἐξεπέρησε,</p>
<p><a>κ163</a> κὰδ δ᾽ ἔπεσ᾽ ἐν κονίῃσι μακών, ἀπὸ δ᾽ ἔπτατο θυμός.</p>
<p><a>κ164</a> τῷ δ᾽ ἐγὼ ἐμβαίνων δόρυ χάλκεον ἐξ ὠτειλῆς</p>
<p><a>κ165</a> εἰρυσάμην: τὸ μὲν αὖθι κατακλίνας ἐπὶ γαίῃ</p>
<p><a>κ166</a> εἴασ᾽: αὐτὰρ ἐγὼ σπασάμην ῥῶπάς τε λύγους τε,</p>
<p><a>κ167</a> πεῖσμα δ᾽, ὅσον τ᾽ ὄργυιαν, ἐυστρεφὲς ἀμφοτέρωθεν</p>
<p><a>κ168</a> πλεξάμενος συνέδησα πόδας δεινοῖο πελώρου,</p>
<p><a>κ169</a> βῆν δὲ καταλοφάδεια φέρων ἐπὶ νῆα μέλαιναν</p>
<p><a>κ170</a> ἔγχει ἐρειδόμενος,  ἐπεὶ οὔ πως ἦεν ἐπ᾽ ὤμου</p>
<p><a>κ171</a> χειρὶ φέρειν ἑτέρῃ: μάλα γὰρ μέγα θηρίον ἦεν.</p>
<p><a>κ172</a> κὰδ᾽ δ᾽ ἔβαλον προπάροιθε νεός, ἀνέγειρα δ᾽ ἑταίρους</p>
<p><a>κ173</a> μειλιχίοις ἐπέεσσι παρασταδὸν ἄνδρα ἕκαστον:</p>
<p><a>κ174</a> ὦ φίλοι, οὐ γάρ πω καταδυσόμεθ᾽ ἀχνύμενοί περ</p>
<p><a>κ175</a> εἰς Ἀίδαο δόμους,  πρὶν μόρσιμον ἦμαρ ἐπέλθῃ:</p>
<p><a>κ176</a> ἀλλ᾽ ἄγετ᾽, ὄφρ᾽ ἐν νηὶ θοῇ βρῶσίς τε πόσις τε,</p>
<p><a>κ177</a> μνησόμεθα βρώμης, μηδὲ τρυχώμεθα λιμῷ.</p>
<p><a>κ178</a> ὣς ἐφάμην, οἱ δ᾽ ὦκα ἐμοῖς ἐπέεσσι πίθοντο,</p>
<p><a>κ179</a> ἐκ δὲ καλυψάμενοι παρὰ θῖν᾽ ἁλὸς ἀτρυγέτοιο</p>
<p><a>κ180</a> θηήσαντ᾽ ἔλαφον: μάλα γὰρ μέγα θηρίον ἦεν.</p>
<p><a>κ181</a> αὐτὰρ ἐπεὶ τάρπησαν ὁρώμενοι ὀφθαλμοῖσιν,</p>
<p><a>κ182</a> χεῖρας νιψάμενοι τεύχοντ᾽ ἐρικυδέα δαῖτα.</p>
<p><a>κ183</a> ὣς τότε μὲν πρόπαν ἦμαρ ἐς ἠέλιον καταδύντα</p>
<p><a>κ184</a> ἥμεθα δαινύμενοι κρέα τ᾽ ἄσπετα καὶ μέθυ ἡδύ:</p>
<p><a>κ185</a> ἦμος δ᾽ ἠέλιος κατέδυ καὶ ἐπὶ κνέφας ἦλθε,</p>
<p><a>κ186</a> δὴ τότε κοιμήθημεν ἐπὶ ῥηγμῖνι θαλάσσης.</p>
<p><a>κ187</a> ἦμος δ᾽ ἠριγένεια φάνη ῥοδοδάκτυλος Ἠώς,</p>
<p><a>κ188</a> καὶ τότ᾽ ἐγὼν ἀγορὴν θέμενος μετὰ πᾶσιν ἔειπον:</p>
<p><a>κ189</a> κέκλυτέ μευ μύθων, κακά περ πάσχοντες ἑταῖροι:</p>
<p><a>κ190</a> ὦ φίλοι,  οὐ γάρ τ᾽ ἴδμεν, ὅπῃ ζόφος οὐδ᾽ ὅπῃ ἠώς,</p>
<p><a>κ191</a> οὐδ᾽ ὅπῃ ἠέλιος φαεσίμβροτος εἶσ᾽ ὑπὸ γαῖαν,</p>
<p><a>κ192</a> οὐδ᾽ ὅπῃ ἀννεῖται: ἀλλὰ φραζώμεθα θᾶσσον</p>
<p><a>κ193</a> εἴ τις ἔτ᾽ ἔσται μῆτις. ἐγὼ δ᾽ οὔκ οἴομαι εἶναι.</p>
<p><a>κ194</a> εἶδον γὰρ σκοπιὴν ἐς παιπαλόεσσαν ἀνελθὼν</p>
<p><a>κ195</a> νῆσον,  τὴν πέρι πόντος ἀπείριτος ἐστεφάνωται:</p>
<p><a>κ196</a> αὐτὴ δὲ χθαμαλὴ κεῖται: καπνὸν δ᾽ ἐνὶ μέσσῃ</p>
<p><a>κ197</a> ἔδρακον ὀφθαλμοῖσι διὰ δρυμὰ πυκνὰ καὶ ὕλην.</p>
<p><a>κ198</a> ὣς ἐφάμην, τοῖσιν δὲ κατεκλάσθη φίλον ἦτορ</p>
<p><a>κ199</a> μνησαμένοις ἔργων Λαιστρυγόνος Ἀντιφάταο</p>
<p><a>κ200</a> Κύκλωπός τε βίης μεγαλήτορος,  ἀνδροφάγοιο.</p>
<p><a>κ201</a> κλαῖον δὲ λιγέως θαλερὸν κατὰ δάκρυ χέοντες:</p>
<p><a>κ202</a> ἀλλ᾽ οὐ γάρ τις πρῆξις ἐγίγνετο μυρομένοισιν.</p>
<p><a>κ203</a> αὐτὰρ ἐγὼ δίχα πάντας ἐυκνήμιδας ἑταίρους</p>
<p><a>κ204</a> ἠρίθμεον, ἀρχὸν δὲ μετ᾽ ἀμφοτέροισιν ὄπασσα:</p>
<p><a>κ205</a> τῶν μὲν ἐγὼν ἦρχον,  τῶν δ᾽ Εὐρύλοχος θεοειδής.</p>
<p><a>κ206</a> κλήρους δ᾽ ἐν κυνέῃ χαλκήρεϊ πάλλομεν ὦκα:</p>
<p><a>κ207</a> ἐκ δ᾽ ἔθορε κλῆρος μεγαλήτορος Εὐρυλόχοιο.</p>
<p><a>κ208</a> βῆ δ᾽ ἰέναι, ἅμα τῷ γε δύω καὶ εἴκοσ᾽ ἑταῖροι</p>
<p><a>κ209</a> κλαίοντες: κατὰ δ᾽ ἄμμε λίπον γοόωντας ὄπισθεν.</p>
<p><a>κ210</a> εὗρον δ᾽ ἐν βήσσῃσι τετυγμένα δώματα Κίρκης</p>
<p><a>κ211</a> ξεστοῖσιν λάεσσι, περισκέπτῳ ἐνὶ χώρῳ:</p>
<p><a>κ212</a> ἀμφὶ δέ μιν λύκοι ἦσαν ὀρέστεροι ἠδὲ λέοντες,</p>
<p><a>κ213</a> τοὺς αὐτὴ κατέθελξεν, ἐπεὶ κακὰ φάρμακ᾽ ἔδωκεν.</p>
<p><a>κ214</a> οὐδ᾽ οἵ γ᾽ ὡρμήθησαν ἐπ᾽ ἀνδράσιν, ἀλλ᾽ ἄρα τοί γε</p>
<p><a>κ215</a> οὐρῇσιν μακρῇσι περισσαίνοντες ἀνέσταν.</p>
<p><a>κ216</a> ὡς δ᾽ ὅτ᾽ ἂν ἀμφὶ ἄνακτα κύνες δαίτηθεν ἰόντα</p>
<p><a>κ217</a> σαίνωσ᾽, αἰεὶ γάρ τε φέρει μειλίγματα θυμοῦ,</p>
<p><a>κ218</a> ὣς τοὺς ἀμφὶ λύκοι κρατερώνυχες ἠδὲ λέοντες</p>
<p><a>κ219</a> σαῖνον: τοὶ δ᾽ ἔδεισαν, ἐπεὶ ἴδον αἰνὰ πέλωρα.</p>
<p><a>κ220</a> ἔσταν δ᾽ ἐν προθύροισι θεᾶς καλλιπλοκάμοιο,</p>
<p><a>κ221</a> Κίρκης δ᾽ ἔνδον ἄκουον ἀειδούσης ὀπὶ καλῇ,</p>
<p><a>κ222</a> ἱστὸν ἐποιχομένης μέγαν ἄμβροτον, οἷα θεάων</p>
<p><a>κ223</a> λεπτά τε καὶ χαρίεντα καὶ ἀγλαὰ ἔργα πέλονται.</p>
<p><a>κ224</a> τοῖσι δὲ μύθων ἦρχε Πολίτης ὄρχαμος ἀνδρῶν,</p>
<p><a>κ225</a> ὅς μοι κήδιστος ἑτάρων ἦν κεδνότατός τε:</p>
<p><a>κ226</a> ὦ φίλοι, ἔνδον γάρ τις ἐποιχομένη μέγαν ἱστὸν</p>
<p><a>κ227</a> καλὸν ἀοιδιάει, δάπεδον δ᾽ ἅπαν ἀμφιμέμυκεν,</p>
<p><a>κ228</a> ἢ θεὸς ἠὲ γυνή: ἀλλὰ φθεγγώμεθα θᾶσσον.</p>
<p><a>κ229</a> ὣς ἄρ᾽ ἐφώνησεν, τοὶ δὲ φθέγγοντο καλεῦντες.</p>
<p><a>κ230</a> ἡ δ᾽ αἶψ᾽ ἐξελθοῦσα θύρας ὤιξε φαεινὰς</p>
<p><a>κ231</a> καὶ κάλει: οἱ δ᾽ ἅμα πάντες ἀιδρείῃσιν ἕποντο:</p>
<p><a>κ232</a> Εὐρύλοχος δ᾽ ὑπέμεινεν, ὀισάμενος δόλον εἶναι.</p>
<p><a>κ233</a> εἷσεν δ᾽ εἰσαγαγοῦσα κατὰ κλισμούς τε θρόνους τε,</p>
<p><a>κ234</a> ἐν δέ σφιν τυρόν τε καὶ ἄλφιτα καὶ μέλι χλωρὸν</p>
<p><a>κ235</a> οἴνῳ Πραμνείῳ ἐκύκα: ἀνέμισγε δὲ σίτῳ</p>
<p><a>κ236</a> φάρμακα λύγρ᾽, ἵνα πάγχυ λαθοίατο πατρίδος αἴης.</p>
<p><a>κ237</a> αὐτὰρ ἐπεὶ δῶκέν τε καὶ ἔκπιον, αὐτίκ᾽ ἔπειτα</p>
<p><a>κ238</a> ῥάβδῳ πεπληγυῖα κατὰ συφεοῖσιν ἐέργνυ.</p>
<p><a>κ239</a> οἱ δὲ συῶν μὲν ἔχον κεφαλὰς φωνήν τε τρίχας τε</p>
<p><a>κ240</a> καὶ δέμας, αὐτὰρ νοῦς ἦν ἔμπεδος, ὡς τὸ πάρος περ.</p>
<p><a>κ241</a> ὣς οἱ μὲν κλαίοντες ἐέρχατο,  τοῖσι δὲ Κίρκη</p>
<p><a>κ242</a> πάρ ῥ᾽ ἄκυλον βάλανόν τε βάλεν καρπόν τε κρανείης</p>
<p><a>κ243</a> ἔδμεναι, οἷα σύες χαμαιευνάδες αἰὲν ἔδουσιν.</p>
<p><a>κ244</a> Εὐρύλοχος δ᾽ αἶψ᾽ ἦλθε θοὴν ἐπὶ νῆα μέλαιναν</p>
<p><a>κ245</a> ἀγγελίην ἑτάρων ἐρέων καὶ ἀδευκέα πότμον.</p>
<p><a>κ246</a> οὐδέ τι ἐκφάσθαι δύνατο ἔπος ἱέμενός περ,</p>
<p><a>κ247</a> κῆρ ἄχεϊ μεγάλῳ βεβολημένος: ἐν δέ οἱ ὄσσε</p>
<p><a>κ248</a> δακρυόφιν πίμπλαντο, γόον δ᾽ ὠίετο θυμός.</p>
<p><a>κ249</a> ἀλλ᾽ ὅτε δή μιν πάντες ἀγασσάμεθ᾽ ἐξερέοντες,</p>
<p><a>κ250</a> καὶ τότε τῶν ἄλλων ἑτάρων κατέλεξεν ὄλεθρον:</p>
<p><a>κ251</a> ἤιομεν, ὡς ἐκέλευες, ἀνὰ δρυμά, φαίδιμ᾽ Ὀδυσσεῦ:</p>
<p><a>κ252</a> εὕρομεν ἐν βήσσῃσι τετυγμένα δώματα καλὰ</p>
<p><a>κ253</a> ξεστοῖσιν λάεσσι, περισκέπτῳ ἐνὶ χώρῳ.</p>
<p><a>κ254</a> ἔνθα δέ τις μέγαν ἱστὸν ἐποιχομένη λίγ᾽ ἄειδεν,</p>
<p><a>κ255</a> ἢ θεὸς ἠὲ γυνή: τοὶ δὲ φθέγγοντο καλεῦντες.</p>
<p><a>κ256</a> ἡ δ᾽ αἶψ᾽ ἐξελθοῦσα θύρας ὤιξε φαεινὰς</p>
<p><a>κ257</a> καὶ κάλει: οἱ δ᾽ ἅμα πάντες ἀιδρείῃσιν ἕποντο:</p>
<p><a>κ258</a> αὐτὰρ ἐγὼν ὑπέμεινα, ὀισάμενος δόλον εἶναι.</p>
<p><a>κ259</a> οἱ δ᾽ ἅμ᾽ ἀιστώθησαν ἀολλέες, οὐδέ τις αὐτῶν</p>
<p><a>κ260</a> ἐξεφάνη: δηρὸν δὲ καθήμενος ἐσκοπίαζον.</p>
<p><a>κ261</a> ὣς ἔφατ᾽, αὐτὰρ ἐγὼ περὶ μὲν ξίφος ἀργυρόηλον</p>
<p><a>κ262</a> ὤμοιιν βαλόμην, μέγα χάλκεον, ἀμφὶ δὲ τόξα:</p>
<p><a>κ263</a> τὸν δ᾽ ἂψ ἠνώγεα αὐτὴν ὁδὸν ἡγήσασθαι.</p>
<p><a>κ264</a> αὐτὰρ ὅ γ᾽ ἀμφοτέρῃσι λαβὼν ἐλλίσσετο γούνων</p>
<p><a>κ265</a> καί μ᾽ ὀλοφυρόμενος ἔπεα πτερόεντα προσηύδα:</p>
<p><a>κ266</a> μή μ᾽ ἄγε κεῖσ᾽ ἀέκοντα, διοτρεφές, ἀλλὰ λίπ᾽ αὐτοῦ.</p>
<p><a>κ267</a> οἶδα γάρ, ὡς οὔτ᾽ αὐτὸς ἐλεύσεαι οὔτε τιν᾽ ἄλλον</p>
<p><a>κ268</a> ἄξεις σῶν ἑτάρων. ἀλλὰ ξὺν τοίσδεσι θᾶσσον</p>
<p><a>κ269</a> φεύγωμεν: ἔτι γάρ κεν ἀλύξαιμεν κακὸν ἦμαρ.</p>
<p><a>κ270</a> ὣς ἔφατ᾽, αὐτὰρ ἐγώ μιν ἀμειβόμενος προσέειπον:</p>
<p><a>κ271</a> Εὐρύλοχ᾽,  ἦ τοι μὲν σὺ μέν᾽ αὐτοῦ τῷδ᾽ ἐνὶ χώρῳ</p>
<p><a>κ272</a> ἔσθων καὶ πίνων κοίλῃ παρὰ νηὶ μελαίνῃ:</p>
<p><a>κ273</a> αὐτὰρ ἐγὼν εἶμι, κρατερὴ δέ μοι ἔπλετ᾽ ἀνάγκη.</p>
<p><a>κ274</a> ὣς εἰπὼν παρὰ νηὸς ἀνήιον ἠδὲ θαλάσσης.</p>
<p><a>κ275</a> ἀλλ᾽ ὅτε δὴ ἄρ᾽ ἔμελλον ἰὼν ἱερὰς ἀνὰ βήσσας</p>
<p><a>κ276</a> Κίρκης ἵξεσθαι πολυφαρμάκου ἐς μέγα δῶμα,</p>
<p><a>κ277</a> ἔνθα μοι Ἑρμείας χρυσόρραπις ἀντεβόλησεν</p>
<p><a>κ278</a> ἐρχομένῳ πρὸς δῶμα, νεηνίῃ ἀνδρὶ ἐοικώς,</p>
<p><a>κ279</a> πρῶτον ὑπηνήτῃ, τοῦ περ χαριεστάτη ἥβη:</p>
<p><a>κ280</a> ἔν τ᾽ ἄρα μοι φῦ χειρί,  ἔπος τ᾽ ἔφατ᾽ ἔκ τ᾽ ὀνόμαζε:</p>
<p><a>κ281</a> πῇ δὴ αὖτ᾽, ὦ δύστηνε, δι᾽ ἄκριας ἔρχεαι οἶος,</p>
<p><a>κ282</a> χώρου ἄιδρις ἐών; ἕταροι δέ τοι οἵδ᾽ ἐνὶ Κίρκης</p>
<p><a>κ283</a> ἔρχαται ὥς τε σύες πυκινοὺς κευθμῶνας ἔχοντες.</p>
<p><a>κ284</a> ἦ τοὺς λυσόμενος δεῦρ᾽ ἔρχεαι; οὐδέ σέ φημι</p>
<p><a>κ285</a> αὐτὸν νοστήσειν,  μενέεις δὲ σύ γ᾽, ἔνθα περ ἄλλοι.</p>
<p><a>κ286</a> ἀλλ᾽ ἄγε δή σε κακῶν ἐκλύσομαι ἠδὲ σαώσω.</p>
<p><a>κ287</a> τῆ, τόδε φάρμακον ἐσθλὸν ἔχων ἐς δώματα Κίρκης</p>
<p><a>κ288</a> ἔρχευ, ὅ κέν τοι κρατὸς ἀλάλκῃσιν κακὸν ἦμαρ.</p>
<p><a>κ289</a> πάντα δέ τοι ἐρέω ὀλοφώια δήνεα Κίρκης.</p>
<p><a>κ290</a> τεύξει τοι κυκεῶ,  βαλέει δ᾽ ἐν φάρμακα σίτῳ.</p>
<p><a>κ291</a> ἀλλ᾽ οὐδ᾽ ὣς θέλξαι σε δυνήσεται: οὐ γὰρ ἐάσει</p>
<p><a>κ292</a> φάρμακον ἐσθλόν, ὅ τοι δώσω, ἐρέω δὲ ἕκαστα.</p>
<p><a>κ293</a> ὁππότε κεν Κίρκη σ᾽ ἐλάσῃ περιμήκεϊ ῥάβδῳ,</p>
<p><a>κ294</a> δὴ τότε σὺ ξίφος ὀξὺ ἐρυσσάμενος παρὰ μηροῦ</p>
<p><a>κ295</a> Κίρκῃ ἐπαῖξαι,  ὥς τε κτάμεναι μενεαίνων.</p>
<p><a>κ296</a> ἡ δέ σ᾽ ὑποδείσασα κελήσεται εὐνηθῆναι:</p>
<p><a>κ297</a> ἔνθα σὺ μηκέτ᾽ ἔπειτ᾽ ἀπανήνασθαι θεοῦ εὐνήν,</p>
<p><a>κ298</a> ὄφρα κέ τοι λύσῃ θ᾽ ἑτάρους αὐτόν τε κομίσσῃ:</p>
<p><a>κ299</a> ἀλλὰ κέλεσθαί μιν μακάρων μέγαν ὅρκον ὀμόσσαι,</p>
<p><a>κ300</a> μή τί τοι αὐτῷ πῆμα κακὸν βουλευσέμεν ἄλλο,</p>
<p><a>κ301</a> μή σ᾽ ἀπογυμνωθέντα κακὸν καὶ ἀνήνορα θήῃ.</p>
<p><a>κ302</a> ὣς ἄρα φωνήσας πόρε φάρμακον ἀργεϊφόντης</p>
<p><a>κ303</a> ἐκ γαίης ἐρύσας, καί μοι φύσιν αὐτοῦ ἔδειξε.</p>
<p><a>κ304</a> ῥίζῃ μὲν μέλαν ἔσκε, γάλακτι δὲ εἴκελον ἄνθος:</p>
<p><a>κ305</a> μῶλυ δέ μιν καλέουσι θεοί: χαλεπὸν δέ τ᾽ ὀρύσσειν</p>
<p><a>κ306</a> ἀνδράσι γε θνητοῖσι, θεοὶ δέ τε πάντα δύνανται.</p>
<p><a>κ307</a> Ἑρμείας μὲν ἔπειτ᾽ ἀπέβη πρὸς μακρὸν Ὄλυμπον</p>
<p><a>κ308</a> νῆσον ἀν᾽ ὑλήεσσαν, ἐγὼ δ᾽ ἐς δώματα Κίρκης</p>
<p><a>κ309</a> ἤια, πολλὰ δέ μοι κραδίη πόρφυρε κιόντι.</p>
<p><a>κ310</a> ἔστην δ᾽ εἰνὶ θύρῃσι θεᾶς καλλιπλοκάμοιο:</p>
<p><a>κ311</a> ἔνθα στὰς ἐβόησα, θεὰ δέ μευ ἔκλυεν αὐδῆς.</p>
<p><a>κ312</a> ἡ δ᾽ αἶψ᾽ ἐξελθοῦσα θύρας ὤιξε φαεινὰς</p>
<p><a>κ313</a> καὶ κάλει: αὐτὰρ ἐγὼν ἑπόμην ἀκαχήμενος ἦτορ.</p>
<p><a>κ314</a> εἷσε δέ μ᾽ εἰσαγαγοῦσα ἐπὶ θρόνου ἀργυροήλου</p>
<p><a>κ315</a> καλοῦ δαιδαλέου: ὑπὸ δὲ θρῆνυς ποσὶν ἦεν:</p>
<p><a>κ316</a> τεῦχε δέ μοι κυκεῶ χρυσέῳ δέπαι, ὄφρα πίοιμι,</p>
<p><a>κ317</a> ἐν δέ τε φάρμακον ἧκε, κακὰ φρονέουσ᾽ ἐνὶ θυμῷ.</p>
<p><a>κ318</a> αὐτὰρ ἐπεὶ δῶκέν τε καὶ ἔκπιον, οὐδέ μ᾽ ἔθελξε,</p>
<p><a>κ319</a> ῥάβδῳ πεπληγυῖα ἔπος τ᾽ ἔφατ᾽ ἔκ τ᾽ ὀνόμαζεν:</p>
<p><a>κ320</a> ἔρχεο νῦν συφεόνδε,  μετ᾽ ἄλλων λέξο ἑταίρων.</p>
<p><a>κ321</a> ὣς φάτ᾽, ἐγὼ δ᾽ ἄορ ὀξὺ ἐρυσσάμενος παρὰ μηροῦ</p>
<p><a>κ322</a> Κίρκῃ ἐπήιξα ὥς τε κτάμεναι μενεαίνων.</p>
<p><a>κ323</a> ἡ δὲ μέγα ἰάχουσα ὑπέδραμε καὶ λάβε γούνων,</p>
<p><a>κ324</a> καί μ᾽ ὀλοφυρομένη ἔπεα πτερόεντα προσηύδα:</p>
<p><a>κ325</a> τίς πόθεν εἰς ἀνδρῶν; πόθι τοι πόλις ἠδὲ τοκῆες;</p>
<p><a>κ326</a> θαῦμά μ᾽ ἔχει ὡς οὔ τι πιὼν τάδε φάρμακ᾽ ἐθέλχθης:</p>
<p><a>κ327</a> οὐδὲ γὰρ οὐδέ τις ἄλλος ἀνὴρ τάδε φάρμακ᾽ ἀνέτλη,</p>
<p><a>κ328</a> ὅς κε πίῃ καὶ πρῶτον ἀμείψεται ἕρκος ὀδόντων.</p>
<p><a>κ329</a> σοὶ δέ τις ἐν στήθεσσιν ἀκήλητος νόος ἐστίν.</p>
<p><a>κ330</a> ἦ σύ γ᾽ Ὀδυσσεύς ἐσσι πολύτροπος,  ὅν τέ μοι αἰεὶ</p>
<p><a>κ331</a> φάσκεν ἐλεύσεσθαι χρυσόρραπις ἀργεϊφόντης,</p>
<p><a>κ332</a> ἐκ Τροίης ἀνιόντα θοῇ σὺν νηὶ μελαίνῃ.</p>
<p><a>κ333</a> ἀλλ᾽ ἄγε δὴ κολεῷ μὲν ἄορ θέο, νῶι δ᾽ ἔπειτα</p>
<p><a>κ334</a> εὐνῆς ἡμετέρης ἐπιβείομεν, ὄφρα μιγέντε</p>
<p><a>κ335</a> εὐνῇ καὶ φιλότητι πεποίθομεν ἀλλήλοισιν.</p>
<p><a>κ336</a> ὣς ἔφατ᾽, αὐτὰρ ἐγώ μιν ἀμειβόμενος προσέειπον:</p>
<p><a>κ337</a> ὦ Κίρκη, πῶς γάρ με κέλεαι σοὶ ἤπιον εἶναι,</p>
<p><a>κ338</a> ἥ μοι σῦς μὲν ἔθηκας ἐνὶ μεγάροισιν ἑταίρους,</p>
<p><a>κ339</a> αὐτὸν δ᾽ ἐνθάδ᾽ ἔχουσα δολοφρονέουσα κελεύεις</p>
<p><a>κ340</a> ἐς θάλαμόν τ᾽ ἰέναι καὶ σῆς ἐπιβήμεναι εὐνῆς,</p>
<p><a>κ341</a> ὄφρα με γυμνωθέντα κακὸν καὶ ἀνήνορα θήῃς.</p>
<p><a>κ342</a> οὐδ᾽ ἂν ἐγώ γ᾽ ἐθέλοιμι τεῆς ἐπιβήμεναι εὐνῆς,</p>
<p><a>κ343</a> εἰ μή μοι τλαίης γε, θεά, μέγαν ὅρκον ὀμόσσαι</p>
<p><a>κ344</a> μή τί μοι αὐτῷ πῆμα κακὸν βουλευσέμεν ἄλλο.</p>
<p><a>κ345</a> ὣς ἐφάμην,  ἡ δ᾽ αὐτίκ᾽ ἀπώμνυεν, ὡς ἐκέλευον.</p>
<p><a>κ346</a> αὐτὰρ ἐπεί ῥ᾽ ὄμοσέν τε τελεύτησέν τε τὸν ὅρκον,</p>
<p><a>κ347</a> καὶ τότ᾽ ἐγὼ Κίρκης ἐπέβην περικαλλέος εὐνῆς.</p>
<p><a>κ348</a> ἀμφίπολοι δ᾽ ἄρα τέως μὲν ἐνὶ μεγάροισι πένοντο</p>
<p><a>κ349</a> τέσσαρες, αἵ οἱ δῶμα κάτα δρήστειραι ἔασι:</p>
<p><a>κ350</a> γίγνονται δ᾽ ἄρα ταί γ᾽ ἔκ τε κρηνέων ἀπό τ᾽ ἀλσέων</p>
<p><a>κ351</a> ἔκ θ᾽ ἱερῶν ποταμῶν, οἵ τ᾽ εἰς ἅλαδε προρέουσι.</p>
<p><a>κ352</a> τάων ἡ μὲν ἔβαλλε θρόνοις ἔνι ῥήγεα καλὰ</p>
<p><a>κ353</a> πορφύρεα καθύπερθ᾽, ὑπένερθε δὲ λῖθ᾽ ὑπέβαλλεν:</p>
<p><a>κ354</a> ἡ δ᾽ ἑτέρη προπάροιθε θρόνων ἐτίταινε τραπέζας</p>
<p><a>κ355</a> ἀργυρέας,  ἐπὶ δέ σφι τίθει χρύσεια κάνεια:</p>
<p><a>κ356</a> ἡ δὲ τρίτη κρητῆρι μελίφρονα οἶνον ἐκίρνα</p>
<p><a>κ357</a> ἡδὺν ἐν ἀργυρέῳ, νέμε δὲ χρύσεια κύπελλα:</p>
<p><a>κ358</a> ἡ δὲ τετάρτη ὕδωρ ἐφόρει καὶ πῦρ ἀνέκαιε</p>
<p><a>κ359</a> πολλὸν ὑπὸ τρίποδι μεγάλῳ: ἰαίνετο δ᾽ ὕδωρ.</p>
<p><a>κ360</a> αὐτὰρ ἐπεὶ δὴ ζέσσεν ὕδωρ ἐνὶ ἤνοπι χαλκῷ,</p>
<p><a>κ361</a> ἔς ῥ᾽ ἀσάμινθον ἕσασα λό᾽ ἐκ τρίποδος μεγάλοιο,</p>
<p><a>κ362</a> θυμῆρες κεράσασα, κατὰ κρατός τε καὶ ὤμων,</p>
<p><a>κ363</a> ὄφρα μοι ἐκ κάματον θυμοφθόρον εἵλετο γυίων.</p>
<p><a>κ364</a> αὐτὰρ ἐπεὶ λοῦσέν τε καὶ ἔχρισεν λίπ᾽ ἐλαίῳ,</p>
<p><a>κ365</a> ἀμφὶ δέ με χλαῖναν καλὴν βάλεν ἠδὲ χιτῶνα,</p>
<p><a>κ366</a> εἷσε δέ μ᾽ εἰσαγαγοῦσα ἐπὶ θρόνου ἀργυροήλου</p>
<p><a>κ367</a> καλοῦ δαιδαλέου, ὑπὸ δὲ θρῆνυς ποσὶν ἦεν:</p>
<p><a>κ368</a> χέρνιβα δ᾽ ἀμφίπολος προχόῳ ἐπέχευε φέρουσα</p>
<p><a>κ369</a> καλῇ χρυσείῃ, ὑπὲρ ἀργυρέοιο λέβητος,</p>
<p><a>κ370</a> νίψασθαι: παρὰ δὲ ξεστὴν ἐτάνυσσε τράπεζαν.</p>
<p><a>κ371</a> σῖτον δ᾽ αἰδοίη ταμίη παρέθηκε φέρουσα,</p>
<p><a>κ372</a> εἴδατα πόλλ᾽ ἐπιθεῖσα, χαριζομένη παρεόντων.</p>
<p><a>κ373</a> ἐσθέμεναι δ᾽ ἐκέλευεν: ἐμῷ δ᾽ οὐχ ἥνδανε θυμῷ,</p>
<p><a>κ374</a> ἀλλ᾽ ἥμην ἀλλοφρονέων, κακὰ δ᾽ ὄσσετο θυμός.</p>
<p><a>κ375</a> Κίρκη δ᾽ ὡς ἐνόησεν ἔμ᾽ ἥμενον οὐδ᾽ ἐπὶ σίτῳ</p>
<p><a>κ376</a> χεῖρας ἰάλλοντα, κρατερὸν δέ με πένθος ἔχοντα,</p>
<p><a>κ377</a> ἄγχι παρισταμένη ἔπεα πτερόεντα προσηύδα:</p>
<p><a>κ378</a>  τίφθ᾽ οὕτως, Ὀδυσεῦ, κατ᾽ ἄρ᾽ ἕζεαι ἶσος ἀναύδῳ,</p>
<p><a>κ379</a> θυμὸν ἔδων, βρώμης δ᾽ οὐχ ἅπτεαι οὐδὲ ποτῆτος;</p>
<p><a>κ380</a> ἦ τινά που δόλον ἄλλον ὀίεαι: οὐδέ τί σε χρὴ</p>
<p><a>κ381</a> δειδίμεν: ἤδη γάρ τοι ἀπώμοσα καρτερὸν ὅρκον.</p>
<p><a>κ382</a> ὣς ἔφατ᾽, αὐτὰρ ἐγώ μιν ἀμειβόμενος προσέειπον:</p>
<p><a>κ383</a> ὦ Κίρκη, τίς γάρ κεν ἀνήρ, ὃς ἐναίσιμος εἴη,</p>
<p><a>κ384</a> πρὶν τλαίη πάσσασθαι ἐδητύος ἠδὲ ποτῆτος,</p>
<p><a>κ385</a> πρὶν λύσασθ᾽ ἑτάρους καὶ ἐν ὀφθαλμοῖσιν ἰδέσθαι;</p>
<p><a>κ386</a> ἀλλ᾽ εἰ δὴ πρόφρασσα πιεῖν φαγέμεν τε κελεύεις,</p>
<p><a>κ387</a> λῦσον, ἵν᾽ ὀφθαλμοῖσιν ἴδω ἐρίηρας ἑταίρους.</p>
<p><a>κ388</a> ὣς ἐφάμην, Κίρκη δὲ διὲκ μεγάροιο βεβήκει</p>
<p><a>κ389</a> ῥάβδον ἔχουσ᾽ ἐν χειρί, θύρας δ᾽ ἀνέῳξε συφειοῦ,</p>
<p><a>κ390</a> ἐκ δ᾽ ἔλασεν σιάλοισιν ἐοικότας ἐννεώροισιν.</p>
<p><a>κ391</a> οἱ μὲν ἔπειτ᾽ ἔστησαν ἐναντίοι, ἡ δὲ δι᾽ αὐτῶν</p>
<p><a>κ392</a> ἐρχομένη προσάλειφεν ἑκάστῳ φάρμακον ἄλλο.</p>
<p><a>κ393</a> τῶν δ᾽ ἐκ μὲν μελέων τρίχες ἔρρεον, ἃς πρὶν ἔφυσε</p>
<p><a>κ394</a> φάρμακον οὐλόμενον, τό σφιν πόρε πότνια Κίρκη:</p>
<p><a>κ395</a> ἄνδρες δ᾽ ἂψ ἐγένοντο νεώτεροι ἢ πάρος ἦσαν,</p>
<p><a>κ396</a> καὶ πολὺ καλλίονες καὶ μείζονες εἰσοράασθαι.</p>
<p><a>κ397</a> ἔγνωσαν δέ μ᾽ ἐκεῖνοι ἔφυν τ᾽ ἐν χερσὶν ἕκαστος.</p>
<p><a>κ398</a> πᾶσιν δ᾽ ἱμερόεις ὑπέδυ γόος, ἀμφὶ δὲ δῶμα</p>
<p><a>κ399</a> σμερδαλέον κονάβιζε: θεὰ δ᾽ ἐλέαιρε καὶ αὐτή.</p>
<p><a>κ400</a> ἡ δέ μευ ἄγχι στᾶσα προσηύδα δῖα θεάων:</p>
<p><a>κ401</a> διογενὲς Λαερτιάδη, πολυμήχαν᾽ Ὀδυσσεῦ,</p>
<p><a>κ402</a> ἔρχεο νῦν ἐπὶ νῆα θοὴν καὶ θῖνα θαλάσσης.</p>
<p><a>κ403</a> νῆα μὲν ἂρ πάμπρωτον ἐρύσσατε ἤπειρόνδε,</p>
<p><a>κ404</a> κτήματα δ᾽ ἐν σπήεσσι πελάσσατε ὅπλα τε πάντα:</p>
<p><a>κ405</a> αὐτὸς δ᾽ ἂψ ἰέναι καὶ ἄγειν ἐρίηρας ἑταίρους.</p>
<p><a>κ406</a> ὣς ἔφατ᾽, αὐτὰρ ἐμοί γ᾽ ἐπεπείθετο θυμὸς ἀγήνωρ,</p>
<p><a>κ407</a> βῆν δ᾽ ἰέναι ἐπὶ νῆα θοὴν καὶ θῖνα θαλάσσης.</p>
<p><a>κ408</a> εὗρον ἔπειτ᾽ ἐπὶ νηὶ θοῇ ἐρίηρας ἑταίρους</p>
<p><a>κ409</a> οἴκτρ᾽ ὀλοφυρομένους, θαλερὸν κατὰ δάκρυ χέοντας.</p>
<p><a>κ410</a> ὡς δ᾽ ὅτ᾽ ἂν ἄγραυλοι πόριες περὶ βοῦς ἀγελαίας,</p>
<p><a>κ411</a> ἐλθούσας ἐς κόπρον, ἐπὴν βοτάνης κορέσωνται,</p>
<p><a>κ412</a> πᾶσαι ἅμα σκαίρουσιν ἐναντίαι: οὐδ᾽ ἔτι σηκοὶ</p>
<p><a>κ413</a> ἴσχουσ᾽, ἀλλ᾽ ἁδινὸν μυκώμεναι ἀμφιθέουσι:</p>
<p><a>κ414</a> μητέρας: ὣς ἔμ᾽ ἐκεῖνοι ἐπεὶ ἴδον ὀφθαλμοῖσι,</p>
<p><a>κ415</a> δακρυόεντες ἔχυντο: δόκησε δ᾽ ἄρα σφίσι θυμὸς</p>
<p><a>κ416</a> ὣς ἔμεν, ὡς εἰ πατρίδ᾽ ἱκοίατο καὶ πόλιν αὐτὴν</p>
<p><a>κ417</a> τρηχείης Ἰθάκης, ἵνα τ᾽ ἔτραφεν ἠδ᾽ ἐγένοντο.</p>
<p><a>κ418</a> καί μ᾽ ὀλοφυρόμενοι ἔπεα πτερόεντα προσηύδων:</p>
<p><a>κ419</a>  σοὶ μὲν νοστήσαντι, διοτρεφές, ὣς ἐχάρημεν,</p>
<p><a>κ420</a> ὡς εἴ τ᾽ εἰς Ἰθάκην ἀφικοίμεθα πατρίδα γαῖαν:</p>
<p><a>κ421</a> ἀλλ᾽ ἄγε, τῶν ἄλλων ἑτάρων κατάλεξον ὄλεθρον.</p>
<p><a>κ422</a> ὣς ἔφαν, αὐτὰρ ἐγὼ προσέφην μαλακοῖς ἐπέεσσι:</p>
<p><a>κ423</a> νῆα μὲν ἂρ πάμπρωτον ἐρύσσομεν ἤπειρόνδε,</p>
<p><a>κ424</a> κτήματα δ᾽ ἐν σπήεσσι πελάσσομεν ὅπλα τε πάντα:</p>
<p><a>κ425</a> αὐτοὶ δ᾽ ὀτρύνεσθε ἐμοὶ ἅμα πάντες ἕπεσθαι,</p>
<p><a>κ426</a> ὄφρα ἴδηθ᾽ ἑτάρους ἱεροῖς ἐν δώμασι Κίρκης</p>
<p><a>κ427</a> πίνοντας καὶ ἔδοντας: ἐπηετανὸν γὰρ ἔχουσιν.</p>
<p><a>κ428</a> ὣς ἐφάμην, οἱ δ᾽ ὦκα ἐμοῖς ἐπέεσσι πίθοντο.</p>
<p><a>κ429</a> Εὐρύλοχος δέ μοι οἶος ἐρύκανε πάντας ἑταίρους:</p>
<p><a>κ430</a> καί σφεας φωνήσας ἔπεα πτερόεντα προσηύδα:</p>
<p><a>κ431</a> ἆ δειλοί, πόσ᾽ ἴμεν; τί κακῶν ἱμείρετε τούτων;</p>
<p><a>κ432</a> Κίρκης ἐς μέγαρον καταβήμεναι, ἥ κεν ἅπαντας</p>
<p><a>κ433</a> ἢ σῦς ἠὲ λύκους ποιήσεται ἠὲ λέοντας,</p>
<p><a>κ434</a> οἵ κέν οἱ μέγα δῶμα φυλάσσοιμεν καὶ ἀνάγκῃ,</p>
<p><a>κ435</a> ὥς περ Κύκλωψ ἔρξ᾽,  ὅτε οἱ μέσσαυλον ἵκοντο</p>
<p><a>κ436</a> ἡμέτεροι ἕταροι, σὺν δ᾽ ὁ θρασὺς εἵπετ᾽ Ὀδυσσεύς:</p>
<p><a>κ437</a> τούτου γὰρ καὶ κεῖνοι ἀτασθαλίῃσιν ὄλοντο.</p>
<p><a>κ438</a> ὣς ἔφατ᾽, αὐτὰρ ἐγώ γε μετὰ φρεσὶ μερμήριξα,</p>
<p><a>κ439</a> σπασσάμενος τανύηκες ἄορ παχέος παρὰ μηροῦ,</p>
<p><a>κ440</a> τῷ οἱ ἀποπλήξας κεφαλὴν οὖδάσδε πελάσσαι,</p>
<p><a>κ441</a> καὶ πηῷ περ ἐόντι μάλα σχεδόν: ἀλλά μ᾽ ἑταῖροι</p>
<p><a>κ442</a> μειλιχίοις ἐπέεσσιν ἐρήτυον ἄλλοθεν ἄλλος:</p>
<p><a>κ443</a> διογενές, τοῦτον μὲν ἐάσομεν, εἰ σὺ κελεύεις,</p>
<p><a>κ444</a> αὐτοῦ πὰρ νηί τε μένειν καὶ νῆα ἔρυσθαι:</p>
<p><a>κ445</a> ἡμῖν δ᾽ ἡγεμόνευ᾽ ἱερὰ πρὸς δώματα Κίρκης.</p>
<p><a>κ446</a> ὣς φάμενοι παρὰ νηὸς ἀνήιον ἠδὲ θαλάσσης.</p>
<p><a>κ447</a> οὐδὲ μὲν Εὐρύλοχος κοίλῃ παρὰ νηὶ λέλειπτο,</p>
<p><a>κ448</a> ἀλλ᾽ ἕπετ᾽: ἔδεισεν γὰρ ἐμὴν ἔκπαγλον ἐνιπήν.</p>
<p><a>κ449</a> τόφρα δὲ τοὺς ἄλλους ἑτάρους ἐν δώμασι Κίρκη</p>
<p><a>κ450</a> ἐνδυκέως λοῦσέν τε καὶ ἔχρισεν λίπ᾽ ἐλαίῳ,</p>
<p><a>κ451</a> ἀμφὶ δ᾽ ἄρα χλαίνας οὔλας βάλεν ἠδὲ χιτῶνας:</p>
<p><a>κ452</a> δαινυμένους δ᾽ ἐὺ πάντας ἐφεύρομεν ἐν μεγάροισιν.</p>
<p><a>κ453</a> οἱ δ᾽ ἐπεὶ ἀλλήλους εἶδον φράσσαντό τ᾽ ἐσάντα,</p>
<p><a>κ454</a> κλαῖον ὀδυρόμενοι, περὶ δὲ στεναχίζετο δῶμα.</p>
<p><a>κ455</a> ἡ δέ μευ ἄγχι στᾶσα προσηύδα δῖα θεάων:</p>
<p><a>κ456</a> μηκέτι νῦν θαλερὸν γόον ὄρνυτε: οἶδα καὶ αὐτὴ</p>
<p><a>κ457</a> ἠμὲν ὅσ᾽ ἐν πόντῳ πάθετ᾽ ἄλγεα ἰχθυόεντι,</p>
<p><a>κ458</a> ἠδ᾽ ὅσ᾽ ἀνάρσιοι ἄνδρες ἐδηλήσαντ᾽ ἐπὶ χέρσου.</p>
<p><a>κ459</a> ἀλλ᾽ ἄγετ᾽ ἐσθίετε βρώμην καὶ πίνετε οἶνον,</p>
<p><a>κ460</a> εἰς ὅ κεν αὖτις θυμὸν ἐνὶ στήθεσσι λάβητε,</p>
<p><a>κ461</a> οἷον ὅτε πρώτιστον ἐλείπετε πατρίδα γαῖαν</p>
<p><a>κ462</a> τρηχείης Ἰθάκης. νῦν δ᾽ ἀσκελέες καὶ ἄθυμοι,</p>
<p><a>κ463</a> αἰὲν ἄλης χαλεπῆς μεμνημένοι, οὐδέ ποθ᾽ ὕμιν</p>
<p><a>κ464</a> θυμὸς ἐν εὐφροσύνῃ,  ἐπεὶ ἦ μάλα πολλὰ πέποσθε.</p>
<p><a>κ465</a> ὣς ἔφαθ᾽, ἡμῖν δ᾽ αὖτ᾽ ἐπεπείθετο θυμὸς ἀγήνωρ.</p>
<p><a>κ466</a> ἔνθα μὲν ἤματα πάντα τελεσφόρον εἰς ἐνιαυτὸν</p>
<p><a>κ467</a> ἥμεθα δαινύμενοι κρέα τ᾽ ἄσπετα καὶ μέθυ ἡδύ:</p>
<p><a>κ468</a> ἀλλ᾽ ὅτε δή ῥ᾽ ἐνιαυτὸς ἔην, περὶ δ᾽ ἔτραπον ὧραι</p>
<p><a>κ469</a> μηνῶν φθινόντων,  περὶ δ᾽ ἤματα μακρὰ τελέσθη,</p>
<p><a>κ470</a> καὶ τότε μ᾽ ἐκκαλέσαντες ἔφαν ἐρίηρες ἑταῖροι:</p>
<p><a>κ471</a> δαιμόνι᾽, ἤδη νῦν μιμνήσκεο πατρίδος αἴης,</p>
<p><a>κ472</a> εἴ τοι θέσφατόν ἐστι σαωθῆναι καὶ ἱκέσθαι</p>
<p><a>κ473</a> οἶκον ἐς ὑψόροφον καὶ σὴν ἐς πατρίδα γαῖαν.</p>
<p><a>κ474</a> ὣς ἔφαν, αὐτὰρ ἐμοί γ᾽ ἐπεπείθετο θυμὸς ἀγήνωρ.</p>
<p><a>κ475</a> ὣς τότε μὲν πρόπαν ἦμαρ ἐς ἠέλιον καταδύντα</p>
<p><a>κ476</a> ἥμεθα, δαινύμενοι κρέα τ᾽ ἄσπετα καὶ μέθυ ἡδύ:</p>
<p><a>κ477</a> ἦμος δ᾽ ἠέλιος κατέδυ καὶ ἐπὶ κνέφας ἦλθεν,</p>
<p><a>κ478</a> οἱ μὲν κοιμήσαντο κατὰ μέγαρα σκιόεντα.</p>
<p><a>κ479</a> αὐτὰρ ἐγὼ Κίρκης ἐπιβὰς περικαλλέος εὐνῆς</p>
<p><a>κ480</a> γούνων ἐλλιτάνευσα, θεὰ δέ μευ ἔκλυεν αὐδῆς:</p>
<p><a>κ481</a> καί μιν φωνήσας ἔπεα πτερόεντα προσηύδων:</p>
<p><a>κ482</a> ὢ Κίρκη, τέλεσόν μοι ὑπόσχεσιν ἥν περ ὑπέστης,</p>
<p><a>κ483</a> οἴκαδε πεμψέμεναι: θυμὸς δέ μοι ἔσσυται ἤδη,</p>
<p><a>κ484</a> ἠδ᾽ ἄλλων ἑτάρων,  οἵ μευ φθινύθουσι φίλον κῆρ</p>
<p><a>κ485</a> ἀμφ᾽ ἔμ᾽ ὀδυρόμενοι, ὅτε που σύ γε νόσφι γένηαι.</p>
<p><a>κ486</a> ὣς ἐφάμην, ἡ δ᾽ αὐτίκ᾽ ἀμείβετο δῖα θεάων:</p>
<p><a>κ487</a> διογενὲς Λαερτιάδη, πολυμήχαν᾽ Ὀδυσσεῦ,</p>
<p><a>κ488</a> μηκέτι νῦν ἀέκοντες ἐμῷ ἐνὶ μίμνετε οἴκῳ.</p>
<p><a>κ489</a> ἀλλ᾽ ἄλλην χρὴ πρῶτον ὁδὸν τελέσαι καὶ ἱκέσθαι</p>
<p><a>κ490</a> εἰς Ἀίδαο δόμους καὶ ἐπαινῆς Περσεφονείης,</p>
<p><a>κ491</a> ψυχῇ χρησομένους Θηβαίου Τειρεσίαο,</p>
<p><a>κ492</a> μάντηος ἀλαοῦ, τοῦ τε φρένες ἔμπεδοί εἰσι:</p>
<p><a>κ493</a> τῷ καὶ τεθνηῶτι νόον πόρε Περσεφόνεια,</p>
<p><a>κ494</a> οἴῳ πεπνῦσθαι,  τοὶ δὲ σκιαὶ ἀίσσουσιν.</p>
<p><a>κ495</a> ὣς ἔφατ᾽, αὐτὰρ ἐμοί γε κατεκλάσθη φίλον ἦτορ:</p>
<p><a>κ496</a> κλαῖον δ᾽ ἐν λεχέεσσι καθήμενος, οὐδέ νύ μοι κῆρ</p>
<p><a>κ497</a> ἤθελ᾽ ἔτι ζώειν καὶ ὁρᾶν φάος ἠελίοιο.</p>
<p><a>κ498</a> αὐτὰρ ἐπεὶ κλαίων τε κυλινδόμενος τ᾽ ἐκορέσθην,</p>
<p><a>κ499</a> καὶ τότε δή μιν ἔπεσσιν ἀμειβόμενος προσέειπον:</p>
<p><a>κ500</a> ὢ Κίρκη, τίς γὰρ ταύτην ὁδὸν ἡγεμονεύσει;</p>
<p><a>κ501</a> εἰς Ἄϊδος δ᾽ οὔ πώ τις ἀφίκετο νηὶ μελαίνῃ.</p>
<p><a>κ502</a> ὣς ἐφάμην, ἡ δ᾽ αὐτίκ᾽ ἀμείβετο δῖα θεάων:</p>
<p><a>κ503</a> διογενὲς Λαερτιάδη, πολυμήχαν᾽ Ὀδυσσεῦ,</p>
<p><a>κ504</a> μή τί τοι ἡγεμόνος γε ποθὴ παρὰ νηὶ μελέσθω,</p>
<p><a>κ505</a> ἱστὸν δὲ στήσας, ἀνά θ᾽ ἱστία λευκὰ πετάσσας</p>
<p><a>κ506</a> ἧσθαι: τὴν δέ κέ τοι πνοιὴ Βορέαο φέρῃσιν.</p>
<p><a>κ507</a> ἀλλ᾽ ὁπότ᾽ ἂν δὴ νηὶ δι᾽ Ὠκεανοῖο περήσῃς,</p>
<p><a>κ508</a> ἔνθ᾽ ἀκτή τε λάχεια καὶ ἄλσεα Περσεφονείης,</p>
<p><a>κ509</a> μακραί τ᾽ αἴγειροι καὶ ἰτέαι ὠλεσίκαρποι,</p>
<p><a>κ510</a> νῆα μὲν αὐτοῦ κέλσαι ἐπ᾽ Ὠκεανῷ βαθυδίνῃ,</p>
<p><a>κ511</a> αὐτὸς δ᾽ εἰς Ἀίδεω ἰέναι δόμον εὐρώεντα.</p>
<p><a>κ512</a> ἔνθα μὲν εἰς Ἀχέροντα Πυριφλεγέθων τε ῥέουσιν</p>
<p><a>κ513</a> Κώκυτός θ᾽, ὃς δὴ Στυγὸς ὕδατός ἐστιν ἀπορρώξ,</p>
<p><a>κ514</a> πέτρη τε ξύνεσίς τε δύω ποταμῶν ἐριδούπων:</p>
<p><a>κ515</a> ἔνθα δ᾽ ἔπειθ᾽, ἥρως, χριμφθεὶς πέλας, ὥς σε κελεύω,</p>
<p><a>κ516</a> βόθρον ὀρύξαι, ὅσον τε πυγούσιον ἔνθα καὶ ἔνθα,</p>
<p><a>κ517</a> ἀμφ᾽ αὐτῷ δὲ χοὴν χεῖσθαι πᾶσιν νεκύεσσιν,</p>
<p><a>κ518</a> πρῶτα μελικρήτῳ, μετέπειτα δὲ ἡδέι οἴνῳ,</p>
<p><a>κ519</a> τὸ τρίτον αὖθ᾽ ὕδατι: ἐπὶ δ᾽ ἄλφιτα λευκὰ παλύνειν.</p>
<p><a>κ520</a> πολλὰ δὲ γουνοῦσθαι νεκύων ἀμενηνὰ κάρηνα,</p>
<p><a>κ521</a> ἐλθὼν εἰς Ἰθάκην στεῖραν βοῦν, ἥ τις ἀρίστη,</p>
<p><a>κ522</a> ῥέξειν ἐν μεγάροισι πυρήν τ᾽ ἐμπλησέμεν ἐσθλῶν,</p>
<p><a>κ523</a> Τειρεσίῃ δ᾽ ἀπάνευθεν ὄιν ἱερευσέμεν οἴῳ</p>
<p><a>κ524</a> παμμέλαν᾽,  ὃς μήλοισι μεταπρέπει ὑμετέροισιν.</p>
<p><a>κ525</a> αὐτὰρ ἐπὴν εὐχῇσι λίσῃ κλυτὰ ἔθνεα νεκρῶν,</p>
<p><a>κ526</a> ἔνθ᾽ ὄιν ἀρνειὸν ῥέζειν θῆλύν τε μέλαιναν</p>
<p><a>κ527</a> εἰς Ἔρεβος στρέψας, αὐτὸς δ᾽ ἀπονόσφι τραπέσθαι</p>
<p><a>κ528</a> ἱέμενος ποταμοῖο ῥοάων: ἔνθα δὲ πολλαὶ</p>
<p><a>κ529</a> ψυχαὶ ἐλεύσονται νεκύων κατατεθνηώτων.</p>
<p><a>κ530</a> δὴ τότ᾽ ἔπειθ᾽ ἑτάροισιν ἐποτρῦναι καὶ ἀνῶξαι</p>
<p><a>κ531</a> μῆλα, τὰ δὴ κατάκειτ᾽ ἐσφαγμένα νηλέι χαλκῷ,</p>
<p><a>κ532</a> δείραντας κατακῆαι, ἐπεύξασθαι δὲ θεοῖσιν,</p>
<p><a>κ533</a> ἰφθίμῳ τ᾽ Ἀίδῃ καὶ ἐπαινῇ Περσεφονείῃ:</p>
<p><a>κ534</a> αὐτὸς δὲ ξίφος ὀξὺ ἐρυσσάμενος παρὰ μηροῦ</p>
<p><a>κ535</a> ἧσθαι, μηδὲ ἐᾶν νεκύων ἀμενηνὰ κάρηνα</p>
<p><a>κ536</a> αἵματος ἆσσον ἴμεν, πρὶν Τειρεσίαο πυθέσθαι.</p>
<p><a>κ537</a> ἔνθα τοι αὐτίκα μάντις ἐλεύσεται, ὄρχαμε λαῶν,</p>
<p><a>κ538</a> ὅς κέν τοι εἴπῃσιν ὁδὸν καὶ μέτρα κελεύθου</p>
<p><a>κ539</a> νόστον θ᾽,  ὡς ἐπὶ πόντον ἐλεύσεαι ἰχθυόεντα.</p>
<p><a>κ540</a> ὣς ἔφατ᾽, αὐτίκα δὲ χρυσόθρονος ἤλυθεν Ἠώς.</p>
<p><a>κ541</a> ἀμφὶ δέ με χλαῖνάν τε χιτῶνά τε εἵματα ἕσσεν:</p>
<p><a>κ542</a> αὐτὴ δ᾽ ἀργύφεον φᾶρος μέγα ἕννυτο νύμφη,</p>
<p><a>κ543</a> λεπτὸν καὶ χαρίεν, περὶ δὲ ζώνην βάλετ᾽ ἰξυῖ</p>
<p><a>κ544</a> καλὴν χρυσείην,  κεφαλῇ δ᾽ ἐπέθηκε καλύπτρην.</p>
<p><a>κ545</a> αὐτὰρ ἐγὼ διὰ δώματ᾽ ἰὼν ὤτρυνον ἑταίρους</p>
<p><a>κ546</a> μειλιχίοις ἐπέεσσι παρασταδὸν ἄνδρα ἕκαστον:</p>
<p><a>κ547</a> μηκέτι νῦν εὕδοντες ἀωτεῖτε γλυκὺν ὕπνον,</p>
<p><a>κ548</a> ἀλλ᾽ ἴομεν: δὴ γάρ μοι ἐπέφραδε πότνια Κίρκη.</p>
<p><a>κ549</a> ὣς ἐφάμην,  τοῖσιν δ᾽ ἐπεπείθετο θυμὸς ἀγήνωρ.</p>
<p><a>κ550</a> οὐδὲ μὲν οὐδ᾽ ἔνθεν περ ἀπήμονας ἦγον ἑταίρους.</p>
<p><a>κ551</a> Ἐλπήνωρ δέ τις ἔσκε νεώτατος, οὔτε τι λίην</p>
<p><a>κ552</a> ἄλκιμος ἐν πολέμῳ οὔτε φρεσὶν ᾗσιν ἀρηρώς:</p>
<p><a>κ553</a> ὅς μοι ἄνευθ᾽ ἑτάρων ἱεροῖς ἐν δώμασι Κίρκης,</p>
<p><a>κ554</a> ψύχεος ἱμείρων,  κατελέξατο οἰνοβαρείων.</p>
<p><a>κ555</a> κινυμένων δ᾽ ἑτάρων ὅμαδον καὶ δοῦπον ἀκούσας</p>
<p><a>κ556</a> ἐξαπίνης ἀνόρουσε καὶ ἐκλάθετο φρεσὶν ᾗσιν</p>
<p><a>κ557</a> ἄψορρον καταβῆναι ἰὼν ἐς κλίμακα μακρήν,</p>
<p><a>κ558</a> ἀλλὰ καταντικρὺ τέγεος πέσεν: ἐκ δέ οἱ αὐχὴν</p>
<p><a>κ559</a> ἀστραγάλων ἐάγη,  ψυχὴ δ᾽ Ἄϊδόσδε κατῆλθεν.</p>
<p><a>κ560</a> ἐρχομένοισι δὲ τοῖσιν ἐγὼ μετὰ μῦθον ἔειπον:</p>
<p><a>κ561</a> φάσθε νύ που οἶκόνδε φίλην ἐς πατρίδα γαῖαν</p>
<p><a>κ562</a> ἔρχεσθ᾽: ἄλλην δ᾽ ἧμιν ὁδὸν τεκμήρατο Κίρκη,</p>
<p><a>κ563</a> εἰς Ἀίδαο δόμους καὶ ἐπαινῆς Περσεφονείης</p>
<p><a>κ564</a> ψυχῇ χρησομένους Θηβαίου Τειρεσίαο.</p>
<p><a>κ565</a> ὣς ἐφάμην, τοῖσιν δὲ κατεκλάσθη φίλον ἦτορ,</p>
<p><a>κ566</a> ἑζόμενοι δὲ κατ᾽ αὖθι γόων τίλλοντό τε χαίτας:</p>
<p><a>κ567</a> ἀλλ᾽ οὐ γάρ τις πρῆξις ἐγίγνετο μυρομένοισιν.</p>
<p><a>κ568</a> ἀλλ᾽ ὅτε δή ῥ᾽ ἐπὶ νῆα θοὴν καὶ θῖνα θαλάσσης</p>
<p><a>κ569</a> ᾔομεν ἀχνύμενοι θαλερὸν κατὰ δάκρυ χέοντες,</p>
<p><a>κ570</a> τόφρα δ᾽ ἄρ᾽ οἰχομένη Κίρκη παρὰ νηὶ μελαίνῃ</p>
<p><a>κ571</a> ἀρνειὸν κατέδησεν ὄιν θῆλύν τε μέλαιναν,</p>
<p><a>κ572</a> ῥεῖα παρεξελθοῦσα: τίς ἂν θεὸν οὐκ ἐθέλοντα</p>
<p><a>κ573</a> ὀφθαλμοῖσιν ἴδοιτ᾽ ἢ ἔνθ᾽ ἢ ἔνθα κιόντα;</p>
<h4 class="C2">Book 11</h4><p><a>λ1</a> αὐτὰρ ἐπεί ῥ᾽ ἐπὶ νῆα κατήλθομεν ἠδὲ θάλασσαν,</p>
<p><a>λ2</a> νῆα μὲν ἂρ πάμπρωτον ἐρύσσαμεν εἰς ἅλα δῖαν,</p>
<p><a>λ3</a> ἐν δ᾽ ἱστὸν τιθέμεσθα καὶ ἱστία νηὶ μελαίνῃ,</p>
<p><a>λ4</a> ἐν δὲ τὰ μῆλα λαβόντες ἐβήσαμεν, ἂν δὲ καὶ αὐτοὶ</p>
<p><a>λ5</a> βαίνομεν ἀχνύμενοι θαλερὸν κατὰ δάκρυ χέοντες.</p>
<p><a>λ6</a> ἡμῖν δ᾽ αὖ κατόπισθε νεὸς κυανοπρῴροιο</p>
<p><a>λ7</a> ἴκμενον οὖρον ἵει πλησίστιον, ἐσθλὸν ἑταῖρον,</p>
<p><a>λ8</a> Κίρκη εὐπλόκαμος, δεινὴ θεὸς αὐδήεσσα.</p>
<p><a>λ9</a> ἡμεῖς δ᾽ ὅπλα ἕκαστα πονησάμενοι κατὰ νῆα</p>
<p><a>λ10</a> ἥμεθα: τὴν δ᾽ ἄνεμός τε κυβερνήτης τ᾽ ἴθυνε.</p>
<p><a>λ11</a> τῆς δὲ πανημερίης τέταθ᾽ ἱστία ποντοπορούσης:</p>
<p><a>λ12</a> δύσετό τ᾽ ἠέλιος σκιόωντό τε πᾶσαι ἀγυιαί.</p>
<p><a>λ13</a> ἡ δ᾽ ἐς πείραθ᾽ ἵκανε βαθυρρόου Ὠκεανοῖο.</p>
<p><a>λ14</a> ἔνθα δὲ Κιμμερίων ἀνδρῶν δῆμός τε πόλις τε,</p>
<p><a>λ15</a> ἠέρι καὶ νεφέλῃ κεκαλυμμένοι: οὐδέ ποτ᾽ αὐτοὺς</p>
<p><a>λ16</a> ἠέλιος φαέθων καταδέρκεται ἀκτίνεσσιν,</p>
<p><a>λ17</a> οὔθ᾽ ὁπότ᾽ ἂν στείχῃσι πρὸς οὐρανὸν ἀστερόεντα,</p>
<p><a>λ18</a> οὔθ᾽ ὅτ᾽ ἂν ἂψ ἐπὶ γαῖαν ἀπ᾽ οὐρανόθεν προτράπηται,</p>
<p><a>λ19</a> ἀλλ᾽ ἐπὶ νὺξ ὀλοὴ τέταται δειλοῖσι βροτοῖσι.</p>
<p><a>λ20</a> νῆα μὲν ἔνθ᾽ ἐλθόντες ἐκέλσαμεν,  ἐκ δὲ τὰ μῆλα</p>
<p><a>λ21</a> εἱλόμεθ᾽: αὐτοὶ δ᾽ αὖτε παρὰ ῥόον Ὠκεανοῖο</p>
<p><a>λ22</a> ᾔομεν, ὄφρ᾽ ἐς χῶρον ἀφικόμεθ᾽, ὃν φράσε Κίρκη.</p>
<p><a>λ23</a> ἔνθ᾽ ἱερήια μὲν Περιμήδης Εὐρύλοχός τε</p>
<p><a>λ24</a> ἔσχον: ἐγὼ δ᾽ ἄορ ὀξὺ ἐρυσσάμενος παρὰ μηροῦ</p>
<p><a>λ25</a> βόθρον ὄρυξ᾽ ὅσσον τε πυγούσιον ἔνθα καὶ ἔνθα,</p>
<p><a>λ26</a> ἀμφ᾽ αὐτῷ δὲ χοὴν χεόμην πᾶσιν νεκύεσσι,</p>
<p><a>λ27</a> πρῶτα μελικρήτῳ, μετέπειτα δὲ ἡδέι οἴνῳ,</p>
<p><a>λ28</a> τὸ τρίτον αὖθ᾽ ὕδατι: ἐπὶ δ᾽ ἄλφιτα λευκὰ πάλυνον.</p>
<p><a>λ29</a> πολλὰ δὲ γουνούμην νεκύων ἀμενηνὰ κάρηνα,</p>
<p><a>λ30</a> ἐλθὼν εἰς Ἰθάκην στεῖραν βοῦν,  ἥ τις ἀρίστη,</p>
<p><a>λ31</a> ῥέξειν ἐν μεγάροισι πυρήν τ᾽ ἐμπλησέμεν ἐσθλῶν,</p>
<p><a>λ32</a> Τειρεσίῃ δ᾽ ἀπάνευθεν ὄιν ἱερευσέμεν οἴῳ</p>
<p><a>λ33</a> παμμέλαν᾽, ὃς μήλοισι μεταπρέπει ἡμετέροισι.</p>
<p><a>λ34</a> τοὺς δ᾽ ἐπεὶ εὐχωλῇσι λιτῇσί τε, ἔθνεα νεκρῶν,</p>
<p><a>λ35</a> ἐλλισάμην,  τὰ δὲ μῆλα λαβὼν ἀπεδειροτόμησα</p>
<p><a>λ36</a> ἐς βόθρον, ῥέε δ᾽ αἷμα κελαινεφές: αἱ δ᾽ ἀγέροντο</p>
<p><a>λ37</a> ψυχαὶ ὑπὲξ Ἐρέβευς νεκύων κατατεθνηώτων.</p>
<p><a>λ38</a> νύμφαι τ᾽ ἠίθεοί τε πολύτλητοί τε γέροντες</p>
<p><a>λ39</a> παρθενικαί τ᾽ ἀταλαὶ νεοπενθέα θυμὸν ἔχουσαι,</p>
<p><a>λ40</a> πολλοὶ δ᾽ οὐτάμενοι χαλκήρεσιν ἐγχείῃσιν,</p>
<p><a>λ41</a> ἄνδρες ἀρηίφατοι βεβροτωμένα τεύχε᾽ ἔχοντες:</p>
<p><a>λ42</a> οἳ πολλοὶ περὶ βόθρον ἐφοίτων ἄλλοθεν ἄλλος</p>
<p><a>λ43</a> θεσπεσίῃ ἰαχῇ: ἐμὲ δὲ χλωρὸν δέος ᾕρει.</p>
<p><a>λ44</a> δὴ τότ᾽ ἔπειθ᾽ ἑτάροισιν ἐποτρύνας ἐκέλευσα</p>
<p><a>λ45</a> μῆλα,  τὰ δὴ κατέκειτ᾽ ἐσφαγμένα νηλέι χαλκῷ,</p>
<p><a>λ46</a> δείραντας κατακῆαι, ἐπεύξασθαι δὲ θεοῖσιν,</p>
<p><a>λ47</a> ἰφθίμῳ τ᾽ Ἀΐδῃ καὶ ἐπαινῇ Περσεφονείῃ:</p>
<p><a>λ48</a> αὐτὸς δὲ ξίφος ὀξὺ ἐρυσσάμενος παρὰ μηροῦ</p>
<p><a>λ49</a> ἥμην, οὐδ᾽ εἴων νεκύων ἀμενηνὰ κάρηνα</p>
<p><a>λ50</a> αἵματος ἆσσον ἴμεν,  πρὶν Τειρεσίαο πυθέσθαι.</p>
<p><a>λ51</a> πρώτη δὲ ψυχὴ Ἐλπήνορος ἦλθεν ἑταίρου:</p>
<p><a>λ52</a> οὐ γάρ πω ἐτέθαπτο ὑπὸ χθονὸς εὐρυοδείης:</p>
<p><a>λ53</a> σῶμα γὰρ ἐν Κίρκης μεγάρῳ κατελείπομεν ἡμεῖς</p>
<p><a>λ54</a> ἄκλαυτον καὶ ἄθαπτον, ἐπεὶ πόνος ἄλλος ἔπειγε.</p>
<p><a>λ55</a> τὸν μὲν ἐγὼ δάκρυσα ἰδὼν ἐλέησά τε θυμῷ,</p>
<p><a>λ56</a> καί μιν φωνήσας ἔπεα πτερόεντα προσηύδων:</p>
<p><a>λ57</a> Ἐλπῆνορ, πῶς ἦλθες ὑπὸ ζόφον ἠερόεντα;</p>
<p><a>λ58</a> ἔφθης πεζὸς ἰὼν ἢ ἐγὼ σὺν νηὶ μελαίνῃ.</p>
<p><a>λ59</a> ὣς ἐφάμην, ὁ δέ μ᾽ οἰμώξας ἠμείβετο μύθῳ:</p>
<p><a>λ60</a> διογενὲς Λαερτιάδη,  πολυμήχαν᾽ Ὀδυσσεῦ,</p>
<p><a>λ61</a> ἆσέ με δαίμονος αἶσα κακὴ καὶ ἀθέσφατος οἶνος.</p>
<p><a>λ62</a> Κίρκης δ᾽ ἐν μεγάρῳ καταλέγμενος οὐκ ἐνόησα</p>
<p><a>λ63</a> ἄψορρον καταβῆναι ἰὼν ἐς κλίμακα μακρήν,</p>
<p><a>λ64</a> ἀλλὰ καταντικρὺ τέγεος πέσον: ἐκ δέ μοι αὐχὴν</p>
<p><a>λ65</a> ἀστραγάλων ἐάγη,  ψυχὴ δ᾽ Ἄϊδόσδε κατῆλθε.</p>
<p><a>λ66</a> νῦν δέ σε τῶν ὄπιθεν γουνάζομαι, οὐ παρεόντων,</p>
<p><a>λ67</a> πρός τ᾽ ἀλόχου καὶ πατρός, ὅ σ᾽ ἔτρεφε τυτθὸν ἐόντα,</p>
<p><a>λ68</a> Τηλεμάχου θ᾽, ὃν μοῦνον ἐνὶ μεγάροισιν ἔλειπες:</p>
<p><a>λ69</a> οἶδα γὰρ ὡς ἐνθένδε κιὼν δόμου ἐξ Ἀίδαο</p>
<p><a>λ70</a> νῆσον ἐς Αἰαίην σχήσεις ἐυεργέα νῆα:</p>
<p><a>λ71</a> ἔνθα σ᾽ ἔπειτα, ἄναξ, κέλομαι μνήσασθαι ἐμεῖο.</p>
<p><a>λ72</a> μή μ᾽ ἄκλαυτον ἄθαπτον ἰὼν ὄπιθεν καταλείπειν</p>
<p><a>λ73</a> νοσφισθείς, μή τοί τι θεῶν μήνιμα γένωμαι,</p>
<p><a>λ74</a> ἀλλά με κακκῆαι σὺν τεύχεσιν, ἅσσα μοι ἔστιν,</p>
<p><a>λ75</a> σῆμά τέ μοι χεῦαι πολιῆς ἐπὶ θινὶ θαλάσσης,</p>
<p><a>λ76</a> ἀνδρὸς δυστήνοιο καὶ ἐσσομένοισι πυθέσθαι.</p>
<p><a>λ77</a> ταῦτά τέ μοι τελέσαι πῆξαί τ᾽ ἐπὶ τύμβῳ ἐρετμόν,</p>
<p><a>λ78</a> τῷ καὶ ζωὸς ἔρεσσον ἐὼν μετ᾽ ἐμοῖς ἑτάροισιν.</p>
<p><a>λ79</a> ὣς ἔφατ᾽, αὐτὰρ ἐγώ μιν ἀμειβόμενος προσέειπον:</p>
<p><a>λ80</a> ταῦτά τοι,  ὦ δύστηνε, τελευτήσω τε καὶ ἔρξω.</p>
<p><a>λ81</a> νῶι μὲν ὣς ἐπέεσσιν ἀμειβομένω στυγεροῖσιν</p>
<p><a>λ82</a> ἥμεθ᾽, ἐγὼ μὲν ἄνευθεν ἐφ᾽ αἵματι φάσγανον ἴσχων,</p>
<p><a>λ83</a> εἴδωλον δ᾽ ἑτέρωθεν ἑταίρου πόλλ᾽ ἀγόρευεν:</p>
<p><a>λ84</a> ἦλθε δ᾽ ἐπὶ ψυχὴ μητρὸς κατατεθνηυίης,</p>
<p><a>λ85</a> Αὐτολύκου θυγάτηρ μεγαλήτορος Ἀντίκλεια,</p>
<p><a>λ86</a> τὴν ζωὴν κατέλειπον ἰὼν εἰς Ἴλιον ἱρήν.</p>
<p><a>λ87</a> τὴν μὲν ἐγὼ δάκρυσα ἰδὼν ἐλέησά τε θυμῷ:</p>
<p><a>λ88</a> ἀλλ᾽ οὐδ᾽ ὣς εἴων προτέρην, πυκινόν περ ἀχεύων,</p>
<p><a>λ89</a> αἵματος ἆσσον ἴμεν, πρὶν Τειρεσίαο πυθέσθαι.</p>
<p><a>λ90</a> ἦλθε δ᾽ ἐπὶ ψυχὴ Θηβαίου Τειρεσίαο</p>
<p><a>λ91</a> χρύσεον σκῆπτρον ἔχων, ἐμὲ δ᾽ ἔγνω καὶ προσέειπεν:</p>
<p><a>λ92</a> διογενὲς Λαερτιάδη, πολυμήχαν᾽ Ὀδυσσεῦ,</p>
<p><a>λ93</a> τίπτ᾽ αὖτ᾽, ὦ δύστηνε, λιπὼν φάος ἠελίοιο</p>
<p><a>λ94</a> ἤλυθες, ὄφρα ἴδῃ νέκυας καὶ ἀτερπέα χῶρον;</p>
<p><a>λ95</a> ἀλλ᾽ ἀποχάζεο βόθρου,  ἄπισχε δὲ φάσγανον ὀξύ,</p>
<p><a>λ96</a> αἵματος ὄφρα πίω καί τοι νημερτέα εἴπω.</p>
<p><a>λ97</a> ὣς φάτ᾽, ἐγὼ δ᾽ ἀναχασσάμενος ξίφος ἀργυρόηλον</p>
<p><a>λ98</a> κουλεῷ ἐγκατέπηξ᾽. ὁ δ᾽ ἐπεὶ πίεν αἷμα κελαινόν,</p>
<p><a>λ99</a> καὶ τότε δή μ᾽ ἐπέεσσι προσηύδα μάντις ἀμύμων:</p>
<p><a>λ100</a> νόστον δίζηαι μελιηδέα,  φαίδιμ᾽ Ὀδυσσεῦ:</p>
<p><a>λ101</a> τὸν δέ τοι ἀργαλέον θήσει θεός: οὐ γὰρ ὀίω</p>
<p><a>λ102</a> λήσειν ἐννοσίγαιον, ὅ τοι κότον ἔνθετο θυμῷ</p>
<p><a>λ103</a> χωόμενος ὅτι οἱ υἱὸν φίλον ἐξαλάωσας.</p>
<p><a>λ104</a> ἀλλ᾽ ἔτι μέν κε καὶ ὣς κακά περ πάσχοντες ἵκοισθε,</p>
<p><a>λ105</a> αἴ κ᾽ ἐθέλῃς σὸν θυμὸν ἐρυκακέειν καὶ ἑταίρων,</p>
<p><a>λ106</a> ὁππότε κε πρῶτον πελάσῃς ἐυεργέα νῆα</p>
<p><a>λ107</a> Θρινακίῃ νήσῳ, προφυγὼν ἰοειδέα πόντον,</p>
<p><a>λ108</a> βοσκομένας δ᾽ εὕρητε βόας καὶ ἴφια μῆλα</p>
<p><a>λ109</a> Ἠελίου, ὃς πάντ᾽ ἐφορᾷ καὶ πάντ᾽ ἐπακούει.</p>
<p><a>λ110</a> τὰς εἰ μέν κ᾽ ἀσινέας ἐάᾳς νόστου τε μέδηαι,</p>
<p><a>λ111</a> καί κεν ἔτ᾽ εἰς Ἰθάκην κακά περ πάσχοντες ἵκοισθε:</p>
<p><a>λ112</a> εἰ δέ κε σίνηαι, τότε τοι τεκμαίρομ᾽ ὄλεθρον,</p>
<p><a>λ113</a> νηί τε καὶ ἑτάροις. αὐτὸς δ᾽ εἴ πέρ κεν ἀλύξῃς,</p>
<p><a>λ114</a> ὀψὲ κακῶς νεῖαι, ὀλέσας ἄπο πάντας ἑταίρους,</p>
<p><a>λ115</a> νηὸς ἐπ᾽ ἀλλοτρίης: δήεις δ᾽ ἐν πήματα οἴκῳ,</p>
<p><a>λ116</a> ἄνδρας ὑπερφιάλους, οἵ τοι βίοτον κατέδουσι</p>
<p><a>λ117</a> μνώμενοι ἀντιθέην ἄλοχον καὶ ἕδνα διδόντες.</p>
<p><a>λ118</a> ἀλλ᾽ ἦ τοι κείνων γε βίας ἀποτίσεαι ἐλθών:</p>
<p><a>λ119</a> αὐτὰρ ἐπὴν μνηστῆρας ἐνὶ μεγάροισι τεοῖσι</p>
<p><a>λ120</a> κτείνῃς ἠὲ δόλῳ ἢ ἀμφαδὸν ὀξέι χαλκῷ,</p>
<p><a>λ121</a> ἔρχεσθαι δὴ ἔπειτα λαβὼν ἐυῆρες ἐρετμόν,</p>
<p><a>λ122</a> εἰς ὅ κε τοὺς ἀφίκηαι οἳ οὐκ ἴσασι θάλασσαν</p>
<p><a>λ123</a> ἀνέρες, οὐδέ θ᾽ ἅλεσσι μεμιγμένον εἶδαρ ἔδουσιν:</p>
<p><a>λ124</a> οὐδ᾽ ἄρα τοί γ᾽ ἴσασι νέας φοινικοπαρῄους</p>
<p><a>λ125</a> οὐδ᾽ ἐυήρε᾽ ἐρετμά,  τά τε πτερὰ νηυσὶ πέλονται.</p>
<p><a>λ126</a> σῆμα δέ τοι ἐρέω μάλ᾽ ἀριφραδές, οὐδέ σε λήσει:</p>
<p><a>λ127</a> ὁππότε κεν δή τοι συμβλήμενος ἄλλος ὁδίτης</p>
<p><a>λ128</a> φήῃ ἀθηρηλοιγὸν ἔχειν ἀνὰ φαιδίμῳ ὤμῳ,</p>
<p><a>λ129</a> καὶ τότε δὴ γαίῃ πήξας ἐυῆρες ἐρετμόν,</p>
<p><a>λ130</a> ῥέξας ἱερὰ καλὰ Ποσειδάωνι ἄνακτι,</p>
<p><a>λ131</a> ἀρνειὸν ταῦρόν τε συῶν τ᾽ ἐπιβήτορα κάπρον,</p>
<p><a>λ132</a> οἴκαδ᾽ ἀποστείχειν ἔρδειν θ᾽ ἱερᾶς ἑκατόμβας</p>
<p><a>λ133</a> ἀθανάτοισι θεοῖσι, τοὶ οὐρανὸν εὐρὺν ἔχουσι,</p>
<p><a>λ134</a> πᾶσι μάλ᾽ ἑξείης. θάνατος δέ τοι ἐξ ἁλὸς αὐτῷ</p>
<p><a>λ135</a> ἀβληχρὸς μάλα τοῖος ἐλεύσεται,  ὅς κέ σε πέφνῃ</p>
<p><a>λ136</a> γήραι ὕπο λιπαρῷ ἀρημένον: ἀμφὶ δὲ λαοὶ</p>
<p><a>λ137</a> ὄλβιοι ἔσσονται. τὰ δέ τοι νημερτέα εἴρω.</p>
<p><a>λ138</a> ὣς ἔφατ᾽, αὐτὰρ ἐγώ μιν ἀμειβόμενος προσέειπον:</p>
<p><a>λ139</a> Τειρεσίη, τὰ μὲν ἄρ που ἐπέκλωσαν θεοὶ αὐτοί.</p>
<p><a>λ140</a> ἀλλ᾽ ἄγε μοι τόδε εἰπὲ καὶ ἀτρεκέως κατάλεξον:</p>
<p><a>λ141</a> μητρὸς τήνδ᾽ ὁρόω ψυχὴν κατατεθνηυίης:</p>
<p><a>λ142</a> ἡ δ᾽ ἀκέουσ᾽ ἧσται σχεδὸν αἵματος, οὐδ᾽ ἑὸν υἱὸν</p>
<p><a>λ143</a> ἔτλη ἐσάντα ἰδεῖν οὐδὲ προτιμυθήσασθαι.</p>
<p><a>λ144</a> εἰπέ, ἄναξ, πῶς κέν με ἀναγνοίη τὸν ἐόντα;</p>
<p><a>λ145</a> ὣς ἐφάμην, ὁ δέ μ᾽ αὐτίκ᾽ ἀμειβόμενος προσέειπεν:</p>
<p><a>λ146</a> ῥηΐδιόν τοι ἔπος ἐρέω καὶ ἐπὶ φρεσὶ θήσω.</p>
<p><a>λ147</a> ὅν τινα μέν κεν ἐᾷς νεκύων κατατεθνηώτων</p>
<p><a>λ148</a> αἵματος ἆσσον ἴμεν, ὁ δέ τοι νημερτὲς ἐνίψει:</p>
<p><a>λ149</a> ᾧ δέ κ᾽ ἐπιφθονέῃς, ὁ δέ τοι πάλιν εἶσιν ὀπίσσω.</p>
<p><a>λ150</a> ὣς φαμένη ψυχὴ μὲν ἔβη δόμον Ἄϊδος εἴσω</p>
<p><a>λ151</a> Τειρεσίαο ἄνακτος, ἐπεὶ κατὰ θέσφατ᾽ ἔλεξεν:</p>
<p><a>λ152</a> αὐτὰρ ἐγὼν αὐτοῦ μένον ἔμπεδον, ὄφρ᾽ ἐπὶ μήτηρ</p>
<p><a>λ153</a> ἤλυθε καὶ πίεν αἷμα κελαινεφές: αὐτίκα δ᾽ ἔγνω,</p>
<p><a>λ154</a> καί μ᾽ ὀλοφυρομένη ἔπεα πτερόεντα προσηύδα:</p>
<p><a>λ155</a> τέκνον ἐμόν,  πῶς ἦλθες ὑπὸ ζόφον ἠερόεντα</p>
<p><a>λ156</a> ζωὸς ἐών; χαλεπὸν δὲ τάδε ζωοῖσιν ὁρᾶσθαι.</p>
<p><a>λ157</a> μέσσῳ γὰρ μεγάλοι ποταμοὶ καὶ δεινὰ ῥέεθρα,</p>
<p><a>λ158</a> Ὠκεανὸς μὲν πρῶτα, τὸν οὔ πως ἔστι περῆσαι</p>
<p><a>λ159</a> πεζὸν ἐόντ᾽, ἢν μή τις ἔχῃ ἐυεργέα νῆα.</p>
<p><a>λ160</a> ἦ νῦν δὴ Τροίηθεν ἀλώμενος ἐνθάδ᾽ ἱκάνεις</p>
<p><a>λ161</a> νηί τε καὶ ἑτάροισι πολὺν χρόνον; οὐδέ πω ἦλθες</p>
<p><a>λ162</a> εἰς Ἰθάκην, οὐδ᾽ εἶδες ἐνὶ μεγάροισι γυναῖκα;</p>
<p><a>λ163</a> ὣς ἔφατ᾽, αὐτὰρ ἐγώ μιν ἀμειβόμενος προσέειπον:</p>
<p><a>λ164</a> μῆτερ ἐμή, χρειώ με κατήγαγεν εἰς Ἀίδαο</p>
<p><a>λ165</a> ψυχῇ χρησόμενον Θηβαίου Τειρεσίαο:</p>
<p><a>λ166</a> οὐ γάρ πω σχεδὸν ἦλθον Ἀχαιΐδος, οὐδέ πω ἁμῆς</p>
<p><a>λ167</a> γῆς ἐπέβην, ἀλλ᾽ αἰὲν ἔχων ἀλάλημαι ὀιζύν,</p>
<p><a>λ168</a> ἐξ οὗ τὰ πρώτισθ᾽ ἑπόμην Ἀγαμέμνονι δίῳ</p>
<p><a>λ169</a> Ἴλιον εἰς ἐύπωλον, ἵνα Τρώεσσι μαχοίμην.</p>
<p><a>λ170</a> ἀλλ᾽ ἄγε μοι τόδε εἰπὲ καὶ ἀτρεκέως κατάλεξον:</p>
<p><a>λ171</a> τίς νύ σε κὴρ ἐδάμασσε τανηλεγέος θανάτοιο;</p>
<p><a>λ172</a> ἦ δολιχὴ νοῦσος, ἦ Ἄρτεμις ἰοχέαιρα</p>
<p><a>λ173</a> οἷς ἀγανοῖς βελέεσσιν ἐποιχομένη κατέπεφνεν;</p>
<p><a>λ174</a> εἰπὲ δέ μοι πατρός τε καὶ υἱέος, ὃν κατέλειπον,</p>
<p><a>λ175</a> ἢ ἔτι πὰρ κείνοισιν ἐμὸν γέρας,  ἦέ τις ἤδη</p>
<p><a>λ176</a> ἀνδρῶν ἄλλος ἔχει, ἐμὲ δ᾽ οὐκέτι φασὶ νέεσθαι.</p>
<p><a>λ177</a> εἰπὲ δέ μοι μνηστῆς ἀλόχου βουλήν τε νόον τε,</p>
<p><a>λ178</a> ἠὲ μένει παρὰ παιδὶ καὶ ἔμπεδα πάντα φυλάσσει</p>
<p><a>λ179</a> ἦ ἤδη μιν ἔγημεν Ἀχαιῶν ὅς τις ἄριστος.</p>
<p><a>λ180</a> ὣς ἐφάμην,  ἡ δ᾽ αὐτίκ᾽ ἀμείβετο πότνια μήτηρ:</p>
<p><a>λ181</a> καὶ λίην κείνη γε μένει τετληότι θυμῷ</p>
<p><a>λ182</a> σοῖσιν ἐνὶ μεγάροισιν: ὀιζυραὶ δέ οἱ αἰεὶ</p>
<p><a>λ183</a> φθίνουσιν νύκτες τε καὶ ἤματα δάκρυ χεούσῃ.</p>
<p><a>λ184</a> σὸν δ᾽ οὔ πώ τις ἔχει καλὸν γέρας, ἀλλὰ ἕκηλος</p>
<p><a>λ185</a> Τηλέμαχος τεμένεα νέμεται καὶ δαῖτας ἐίσας</p>
<p><a>λ186</a> δαίνυται, ἃς ἐπέοικε δικασπόλον ἄνδρ᾽ ἀλεγύνειν:</p>
<p><a>λ187</a> πάντες γὰρ καλέουσι. πατὴρ δὲ σὸς αὐτόθι μίμνει</p>
<p><a>λ188</a> ἀγρῷ, οὐδὲ πόλινδε κατέρχεται. οὐδέ οἱ εὐναὶ</p>
<p><a>λ189</a> δέμνια καὶ χλαῖναι καὶ ῥήγεα σιγαλόεντα,</p>
<p><a>λ190</a> ἀλλ᾽ ὅ γε χεῖμα μὲν εὕδει ὅθι δμῶες ἐνὶ οἴκῳ,</p>
<p><a>λ191</a> ἐν κόνι ἄγχι πυρός, κακὰ δὲ χροῒ εἵματα εἷται:</p>
<p><a>λ192</a> αὐτὰρ ἐπὴν ἔλθῃσι θέρος τεθαλυῖά τ᾽ ὀπώρη,</p>
<p><a>λ193</a> πάντῃ οἱ κατὰ γουνὸν ἀλωῆς οἰνοπέδοιο</p>
<p><a>λ194</a> φύλλων κεκλιμένων χθαμαλαὶ βεβλήαται εὐναί.</p>
<p><a>λ195</a> ἔνθ᾽ ὅ γε κεῖτ᾽ ἀχέων,  μέγα δὲ φρεσὶ πένθος ἀέξει</p>
<p><a>λ196</a> σὸν νόστον ποθέων, χαλεπὸν δ᾽ ἐπὶ γῆρας ἱκάνει.</p>
<p><a>λ197</a> οὕτω γὰρ καὶ ἐγὼν ὀλόμην καὶ πότμον ἐπέσπον:</p>
<p><a>λ198</a> οὔτ᾽ ἐμέ γ᾽ ἐν μεγάροισιν ἐύσκοπος ἰοχέαιρα</p>
<p><a>λ199</a> οἷς ἀγανοῖς βελέεσσιν ἐποιχομένη κατέπεφνεν,</p>
<p><a>λ200</a> οὔτε τις οὖν μοι νοῦσος ἐπήλυθεν,  ἥ τε μάλιστα</p>
<p><a>λ201</a> τηκεδόνι στυγερῇ μελέων ἐξείλετο θυμόν:</p>
<p><a>λ202</a> ἀλλά με σός τε πόθος σά τε μήδεα, φαίδιμ᾽ Ὀδυσσεῦ,</p>
<p><a>λ203</a> σή τ᾽ ἀγανοφροσύνη μελιηδέα θυμὸν ἀπηύρα.</p>
<p><a>λ204</a> ὣς ἔφατ᾽, αὐτὰρ ἐγώ γ᾽ ἔθελον φρεσὶ μερμηρίξας</p>
<p><a>λ205</a> μητρὸς ἐμῆς ψυχὴν ἑλέειν κατατεθνηυίης.</p>
<p><a>λ206</a> τρὶς μὲν ἐφωρμήθην, ἑλέειν τέ με θυμὸς ἀνώγει,</p>
<p><a>λ207</a> τρὶς δέ μοι ἐκ χειρῶν σκιῇ εἴκελον ἢ καὶ ὀνείρῳ</p>
<p><a>λ208</a> ἔπτατ᾽. ἐμοὶ δ᾽ ἄχος ὀξὺ γενέσκετο κηρόθι μᾶλλον,</p>
<p><a>λ209</a> καί μιν φωνήσας ἔπεα πτερόεντα προσηύδων:</p>
<p><a>λ210</a> μῆτερ ἐμή,  τί νύ μ᾽ οὐ μίμνεις ἑλέειν μεμαῶτα,</p>
<p><a>λ211</a> ὄφρα καὶ εἰν Ἀίδαο φίλας περὶ χεῖρε βαλόντε</p>
<p><a>λ212</a> ἀμφοτέρω κρυεροῖο τεταρπώμεσθα γόοιο;</p>
<p><a>λ213</a> ἦ τί μοι εἴδωλον τόδ᾽ ἀγαυὴ Περσεφόνεια</p>
<p><a>λ214</a> ὤτρυν᾽, ὄφρ᾽ ἔτι μᾶλλον ὀδυρόμενος στεναχίζω;</p>
<p><a>λ215</a> ὣς ἐφάμην,  ἡ δ᾽ αὐτίκ᾽ ἀμείβετο πότνια μήτηρ:</p>
<p><a>λ216</a> ὤ μοι, τέκνον ἐμόν, περὶ πάντων κάμμορε φωτῶν,</p>
<p><a>λ217</a> οὔ τί σε Περσεφόνεια Διὸς θυγάτηρ ἀπαφίσκει,</p>
<p><a>λ218</a> ἀλλ᾽ αὕτη δίκη ἐστὶ βροτῶν, ὅτε τίς κε θάνῃσιν:</p>
<p><a>λ219</a> οὐ γὰρ ἔτι σάρκας τε καὶ ὀστέα ἶνες ἔχουσιν,</p>
<p><a>λ220</a> ἀλλὰ τὰ μέν τε πυρὸς κρατερὸν μένος αἰθομένοιο</p>
<p><a>λ221</a> δαμνᾷ, ἐπεί κε πρῶτα λίπῃ λεύκ᾽ ὀστέα θυμός,</p>
<p><a>λ222</a> ψυχὴ δ᾽ ἠύτ᾽ ὄνειρος ἀποπταμένη πεπότηται.</p>
<p><a>λ223</a> ἀλλὰ φόωσδε τάχιστα λιλαίεο: ταῦτα δὲ πάντα</p>
<p><a>λ224</a> ἴσθ᾽, ἵνα καὶ μετόπισθε τεῇ εἴπῃσθα γυναικί.</p>
<p><a>λ225</a> νῶι μὲν ὣς ἐπέεσσιν ἀμειβόμεθ᾽,  αἱ δὲ γυναῖκες</p>
<p><a>λ226</a> ἤλυθον, ὤτρυνεν γὰρ ἀγαυὴ Περσεφόνεια,</p>
<p><a>λ227</a> ὅσσαι ἀριστήων ἄλοχοι ἔσαν ἠδὲ θύγατρες.</p>
<p><a>λ228</a> αἱ δ᾽ ἀμφ᾽ αἷμα κελαινὸν ἀολλέες ἠγερέθοντο,</p>
<p><a>λ229</a> αὐτὰρ ἐγὼ βούλευον ὅπως ἐρέοιμι ἑκάστην.</p>
<p><a>λ230</a> ἥδε δέ μοι κατὰ θυμὸν ἀρίστη φαίνετο βουλή:</p>
<p><a>λ231</a> σπασσάμενος τανύηκες ἄορ παχέος παρὰ μηροῦ</p>
<p><a>λ232</a> οὐκ εἴων πίνειν ἅμα πάσας αἷμα κελαινόν.</p>
<p><a>λ233</a> αἱ δὲ προμνηστῖναι ἐπήισαν, ἠδὲ ἑκάστη</p>
<p><a>λ234</a> ὃν γόνον ἐξαγόρευεν: ἐγὼ δ᾽ ἐρέεινον ἁπάσας.</p>
<p><a>λ235</a> ἔνθ᾽ ἦ τοι πρώτην Τυρὼ ἴδον εὐπατέρειαν,</p>
<p><a>λ236</a> ἣ φάτο Σαλμωνῆος ἀμύμονος ἔκγονος εἶναι,</p>
<p><a>λ237</a> φῆ δὲ Κρηθῆος γυνὴ ἔμμεναι Αἰολίδαο:</p>
<p><a>λ238</a> ἣ ποταμοῦ ἠράσσατ᾽ Ἐνιπῆος θείοιο,</p>
<p><a>λ239</a> ὃς πολὺ κάλλιστος ποταμῶν ἐπὶ γαῖαν ἵησι,</p>
<p><a>λ240</a> καί ῥ᾽ ἐπ᾽ Ἐνιπῆος πωλέσκετο καλὰ ῥέεθρα.</p>
<p><a>λ241</a> τῷ δ᾽ ἄρα εἰσάμενος γαιήοχος ἐννοσίγαιος</p>
<p><a>λ242</a> ἐν προχοῇς ποταμοῦ παρελέξατο δινήεντος:</p>
<p><a>λ243</a> πορφύρεον δ᾽ ἄρα κῦμα περιστάθη, οὔρεϊ ἶσον,</p>
<p><a>λ244</a> κυρτωθέν, κρύψεν δὲ θεὸν θνητήν τε γυναῖκα.</p>
<p><a>λ245</a> λῦσε δὲ παρθενίην ζώνην,  κατὰ δ᾽ ὕπνον ἔχευεν.</p>
<p><a>λ246</a> αὐτὰρ ἐπεί ῥ᾽ ἐτέλεσσε θεὸς φιλοτήσια ἔργα,</p>
<p><a>λ247</a> ἔν τ᾽ ἄρα οἱ φῦ χειρί, ἔπος τ᾽ ἔφατ᾽ ἔκ τ᾽ ὀνόμαζε:</p>
<p><a>λ248</a> χαῖρε, γύναι, φιλότητι: περιπλομένου δ᾽ ἐνιαυτοῦ</p>
<p><a>λ249</a> τέξεις ἀγλαὰ τέκνα, ἐπεὶ οὐκ ἀποφώλιοι εὐναὶ</p>
<p><a>λ250</a> ἀθανάτων: σὺ δὲ τοὺς κομέειν ἀτιταλλέμεναί τε.</p>
<p><a>λ251</a> νῦν δ᾽ ἔρχευ πρὸς δῶμα, καὶ ἴσχεο μηδ᾽ ὀνομήνῃς:</p>
<p><a>λ252</a> αὐτὰρ ἐγώ τοί εἰμι Ποσειδάων ἐνοσίχθων.</p>
<p><a>λ253</a> ὣς εἰπὼν ὑπὸ πόντον ἐδύσετο κυμαίνοντα.</p>
<p><a>λ254</a> ἡ δ᾽ ὑποκυσαμένη Πελίην τέκε καὶ Νηλῆα,</p>
<p><a>λ255</a> τὼ κρατερὼ θεράποντε Διὸς μεγάλοιο γενέσθην</p>
<p><a>λ256</a> ἀμφοτέρω: Πελίης μὲν ἐν εὐρυχόρῳ Ἰαωλκῷ</p>
<p><a>λ257</a> ναῖε πολύρρηνος, ὁ δ᾽ ἄρ᾽ ἐν Πύλῳ ἠμαθόεντι.</p>
<p><a>λ258</a> τοὺς δ᾽ ἑτέρους Κρηθῆι τέκεν βασίλεια γυναικῶν,</p>
<p><a>λ259</a> Αἴσονά τ᾽ ἠδὲ Φέρητ᾽ Ἀμυθάονά θ᾽ ἱππιοχάρμην.</p>
<p><a>λ260</a> τὴν δὲ μετ᾽ Ἀντιόπην ἴδον,  Ἀσωποῖο θύγατρα,</p>
<p><a>λ261</a> ἣ δὴ καὶ Διὸς εὔχετ᾽ ἐν ἀγκοίνῃσιν ἰαῦσαι,</p>
<p><a>λ262</a> καί ῥ᾽ ἔτεκεν δύο παῖδ᾽, Ἀμφίονά τε Ζῆθόν τε,</p>
<p><a>λ263</a> οἳ πρῶτοι Θήβης ἕδος ἔκτισαν ἑπταπύλοιο,</p>
<p><a>λ264</a> πύργωσάν τ᾽, ἐπεὶ οὐ μὲν ἀπύργωτόν γ᾽ ἐδύναντο</p>
<p><a>λ265</a> ναιέμεν εὐρύχορον Θήβην,  κρατερώ περ ἐόντε.</p>
<p><a>λ266</a> τὴν δὲ μετ᾽ Ἀλκμήνην ἴδον, Ἀμφιτρύωνος ἄκοιτιν,</p>
<p><a>λ267</a> ἥ ῥ᾽ Ἡρακλῆα θρασυμέμνονα θυμολέοντα</p>
<p><a>λ268</a> γείνατ᾽ ἐν ἀγκοίνῃσι Διὸς μεγάλοιο μιγεῖσα:</p>
<p><a>λ269</a> καὶ Μεγάρην, Κρείοντος ὑπερθύμοιο θύγατρα,</p>
<p><a>λ270</a> τὴν ἔχεν Ἀμφιτρύωνος υἱὸς μένος αἰὲν ἀτειρής.</p>
<p><a>λ271</a> μητέρα τ᾽ Οἰδιπόδαο ἴδον, καλὴν Ἐπικάστην,</p>
<p><a>λ272</a> ἣ μέγα ἔργον ἔρεξεν ἀιδρείῃσι νόοιο</p>
<p><a>λ273</a> γημαμένη ᾧ υἷι: ὁ δ᾽ ὃν πατέρ᾽ ἐξεναρίξας</p>
<p><a>λ274</a> γῆμεν: ἄφαρ δ᾽ ἀνάπυστα θεοὶ θέσαν ἀνθρώποισιν.</p>
<p><a>λ275</a> ἀλλ᾽ ὁ μὲν ἐν Θήβῃ πολυηράτῳ ἄλγεα πάσχων</p>
<p><a>λ276</a> Καδμείων ἤνασσε θεῶν ὀλοὰς διὰ βουλάς:</p>
<p><a>λ277</a> ἡ δ᾽ ἔβη εἰς Ἀίδαο πυλάρταο κρατεροῖο,</p>
<p><a>λ278</a> ἁψαμένη βρόχον αἰπὺν ἀφ᾽ ὑψηλοῖο μελάθρου,</p>
<p><a>λ279</a> ᾧ ἄχεϊ σχομένη: τῷ δ᾽ ἄλγεα κάλλιπ᾽ ὀπίσσω</p>
<p><a>λ280</a> πολλὰ μάλ᾽,  ὅσσα τε μητρὸς Ἐρινύες ἐκτελέουσιν.</p>
<p><a>λ281</a> καὶ Χλῶριν εἶδον περικαλλέα, τήν ποτε Νηλεὺς</p>
<p><a>λ282</a> γῆμεν ἑὸν διὰ κάλλος, ἐπεὶ πόρε μυρία ἕδνα,</p>
<p><a>λ283</a> ὁπλοτάτην κούρην Ἀμφίονος Ἰασίδαο,</p>
<p><a>λ284</a> ὅς ποτ᾽ ἐν Ὀρχομενῷ Μινυείῳ ἶφι ἄνασσεν:</p>
<p><a>λ285</a> ἡ δὲ Πύλου βασίλευε,  τέκεν δέ οἱ ἀγλαὰ τέκνα,</p>
<p><a>λ286</a> Νέστορά τε Χρόνιον τε Περικλύμενόν τ᾽ ἀγέρωχον.</p>
<p><a>λ287</a> τοῖσι δ᾽ ἐπ᾽ ἰφθίμην Πηρὼ τέκε, θαῦμα βροτοῖσι,</p>
<p><a>λ288</a> τὴν πάντες μνώοντο περικτίται: οὐδ᾽ ἄρα Νηλεὺς</p>
<p><a>λ289</a> τῷ ἐδίδου ὃς μὴ ἕλικας βόας εὐρυμετώπους</p>
<p><a>λ290</a> ἐκ Φυλάκης ἐλάσειε βίης Ἰφικληείης</p>
<p><a>λ291</a> ἀργαλέας: τὰς δ᾽ οἶος ὑπέσχετο μάντις ἀμύμων</p>
<p><a>λ292</a> ἐξελάαν: χαλεπὴ δὲ θεοῦ κατὰ μοῖρα πέδησε,</p>
<p><a>λ293</a> δεσμοί τ᾽ ἀργαλέοι καὶ βουκόλοι ἀγροιῶται.</p>
<p><a>λ294</a> ἀλλ᾽ ὅτε δὴ μῆνές τε καὶ ἡμέραι ἐξετελεῦντο</p>
<p><a>λ295</a> ἂψ περιτελλομένου ἔτεος καὶ ἐπήλυθον ὧραι,</p>
<p><a>λ296</a> καὶ τότε δή μιν ἔλυσε βίη Ἰφικληείη,</p>
<p><a>λ297</a> θέσφατα πάντ᾽ εἰπόντα: Διὸς δ᾽ ἐτελείετο βουλή.</p>
<p><a>λ298</a> καὶ Λήδην εἶδον, τὴν Τυνδαρέου παράκοιτιν,</p>
<p><a>λ299</a> ἥ ῥ᾽ ὑπὸ Τυνδαρέῳ κρατερόφρονε γείνατο παῖδε,</p>
<p><a>λ300</a> Κάστορά θ᾽ ἱππόδαμον καὶ πὺξ ἀγαθὸν Πολυδεύκεα,</p>
<p><a>λ301</a> τοὺς ἄμφω ζωοὺς κατέχει φυσίζοος αἶα:</p>
<p><a>λ302</a> οἳ καὶ νέρθεν γῆς τιμὴν πρὸς Ζηνὸς ἔχοντες</p>
<p><a>λ303</a> ἄλλοτε μὲν ζώουσ᾽ ἑτερήμεροι, ἄλλοτε δ᾽ αὖτε</p>
<p><a>λ304</a> τεθνᾶσιν: τιμὴν δὲ λελόγχασιν ἶσα θεοῖσι.</p>
<p><a>λ305</a> τὴν δὲ μετ᾽ Ἰφιμέδειαν,  Ἀλωῆος παράκοιτιν</p>
<p><a>λ306</a> εἴσιδον, ἣ δὴ φάσκε Ποσειδάωνι μιγῆναι,</p>
<p><a>λ307</a> καί ῥ᾽ ἔτεκεν δύο παῖδε, μινυνθαδίω δ᾽ ἐγενέσθην,</p>
<p><a>λ308</a> Ὦτόν τ᾽ ἀντίθεον τηλεκλειτόν τ᾽ Ἐφιάλτην,</p>
<p><a>λ309</a> οὓς δὴ μηκίστους θρέψε ζείδωρος ἄρουρα</p>
<p><a>λ310</a> καὶ πολὺ καλλίστους μετά γε κλυτὸν Ὠρίωνα:</p>
<p><a>λ311</a> ἐννέωροι γὰρ τοί γε καὶ ἐννεαπήχεες ἦσαν</p>
<p><a>λ312</a> εὖρος, ἀτὰρ μῆκός γε γενέσθην ἐννεόργυιοι.</p>
<p><a>λ313</a> οἵ ῥα καὶ ἀθανάτοισιν ἀπειλήτην ἐν Ὀλύμπῳ</p>
<p><a>λ314</a> φυλόπιδα στήσειν πολυάικος πολέμοιο.</p>
<p><a>λ315</a> Ὄσσαν ἐπ᾽ Οὐλύμπῳ μέμασαν θέμεν, αὐτὰρ ἐπ᾽ Ὄσσῃ</p>
<p><a>λ316</a> Πήλιον εἰνοσίφυλλον,  ἵν᾽ οὐρανὸς ἀμβατὸς εἴη.</p>
<p><a>λ317</a> καί νύ κεν ἐξετέλεσσαν, εἰ ἥβης μέτρον ἵκοντο:</p>
<p><a>λ318</a> ἀλλ᾽ ὄλεσεν Διὸς υἱός, ὃν ἠύκομος τέκε Λητώ,</p>
<p><a>λ319</a> ἀμφοτέρω, πρίν σφωιν ὑπὸ κροτάφοισιν ἰούλους</p>
<p><a>λ320</a> ἀνθῆσαι πυκάσαι τε γένυς ἐυανθέι λάχνῃ.</p>
<p><a>λ321</a> Φαίδρην τε Πρόκριν τε ἴδον καλήν τ᾽ Ἀριάδνην,</p>
<p><a>λ322</a> κούρην Μίνωος ὀλοόφρονος, ἥν ποτε Θησεὺς</p>
<p><a>λ323</a> ἐκ Κρήτης ἐς γουνὸν Ἀθηνάων ἱεράων</p>
<p><a>λ324</a> ἦγε μέν, οὐδ᾽ ἀπόνητο: πάρος δέ μιν Ἄρτεμις ἔκτα</p>
<p><a>λ325</a> Δίῃ ἐν ἀμφιρύτῃ Διονύσου μαρτυρίῃσιν.</p>
<p><a>λ326</a> Μαῖράν τε Κλυμένην τε ἴδον στυγερήν τ᾽ Ἐριφύλην,</p>
<p><a>λ327</a> ἣ χρυσὸν φίλου ἀνδρὸς ἐδέξατο τιμήεντα.</p>
<p><a>λ328</a> πάσας δ᾽ οὐκ ἂν ἐγὼ μυθήσομαι οὐδ᾽ ὀνομήνω,</p>
<p><a>λ329</a> ὅσσας ἡρώων ἀλόχους ἴδον ἠδὲ θύγατρας:</p>
<p><a>λ330</a> πρὶν γάρ κεν καὶ νὺξ φθῖτ᾽ ἄμβροτος.  ἀλλὰ καὶ ὥρη</p>
<p><a>λ331</a> εὕδειν, ἢ ἐπὶ νῆα θοὴν ἐλθόντ᾽ ἐς ἑταίρους</p>
<p><a>λ332</a> ἢ αὐτοῦ: πομπὴ δὲ θεοῖς ὑμῖν τε μελήσει.</p>
<p><a>λ333</a> ὣς ἔφαθ᾽, οἱ δ᾽ ἄρα πάντες ἀκὴν ἐγένοντο σιωπῇ,</p>
<p><a>λ334</a> κηληθμῷ δ᾽ ἔσχοντο κατὰ μέγαρα σκιόεντα.</p>
<p><a>λ335</a> τοῖσιν δ᾽ Ἀρήτη λευκώλενος ἤρχετο μύθων.</p>
<p><a>λ336</a> Φαίηκες, πῶς ὔμμιν ἀνὴρ ὅδε φαίνεται εἶναι</p>
<p><a>λ337</a> εἶδός τε μέγεθός τε ἰδὲ φρένας ἔνδον ἐίσας;</p>
<p><a>λ338</a> ξεῖνος δ᾽ αὖτ᾽ ἐμός ἐστιν, ἕκαστος δ᾽ ἔμμορε τιμῆς:</p>
<p><a>λ339</a> τῷ μὴ ἐπειγόμενοι ἀποπέμπετε, μηδὲ τὰ δῶρα</p>
<p><a>λ340</a> οὕτω χρηίζοντι κολούετε: πολλὰ γὰρ ὑμῖν</p>
<p><a>λ341</a> κτήματ᾽ ἐνὶ μεγάροισι θεῶν ἰότητι κέονται.</p>
<p><a>λ342</a> τοῖσι δὲ καὶ μετέειπε γέρων ἥρως Ἐχένηος,</p>
<p><a>λ343</a> ὃς δὴ Φαιήκων ἀνδρῶν προγενέστερος ἦεν:</p>
<p><a>λ344</a> ὦ φίλοι, οὐ μὰν ἧμιν ἀπὸ σκοποῦ οὐδ᾽ ἀπὸ δόξης</p>
<p><a>λ345</a> μυθεῖται βασίλεια περίφρων: ἀλλὰ πίθεσθε.</p>
<p><a>λ346</a> Ἀλκινόου δ᾽ ἐκ τοῦδ᾽ ἔχεται ἔργον τε ἔπος τε.</p>
<p><a>λ347</a> τὸν δ᾽ αὖτ᾽ Ἀλκίνοος ἀπαμείβετο φώνησέν τε:</p>
<p><a>λ348</a> τοῦτο μὲν οὕτω δὴ ἔσται ἔπος, αἴ κεν ἐγώ γε</p>
<p><a>λ349</a> ζωὸς Φαιήκεσσι φιληρέτμοισιν ἀνάσσω:</p>
<p><a>λ350</a> ξεῖνος δὲ τλήτω μάλα περ νόστοιο χατίζων</p>
<p><a>λ351</a> ἔμπης οὖν ἐπιμεῖναι ἐς αὔριον, εἰς ὅ κε πᾶσαν</p>
<p><a>λ352</a> δωτίνην τελέσω: πομπὴ δ᾽ ἄνδρεσσι μελήσει</p>
<p><a>λ353</a> πᾶσι, μάλιστα δ᾽ ἐμοί: τοῦ γὰρ κράτος ἔστ᾽ ἐνὶ δήμῳ.</p>
<p><a>λ354</a> τὸν δ᾽ ἀπαμειβόμενος προσέφη πολύμητις Ὀδυσσεύς:</p>
<p><a>λ355</a> Ἀλκίνοε κρεῖον,  πάντων ἀριδείκετε λαῶν,</p>
<p><a>λ356</a> εἴ με καὶ εἰς ἐνιαυτὸν ἀνώγοιτ᾽ αὐτόθι μίμνειν,</p>
<p><a>λ357</a> πομπὴν δ᾽ ὀτρύνοιτε καὶ ἀγλαὰ δῶρα διδοῖτε,</p>
<p><a>λ358</a> καὶ κε τὸ βουλοίμην, καί κεν πολὺ κέρδιον εἴη,</p>
<p><a>λ359</a> πλειοτέρῃ σὺν χειρὶ φίλην ἐς πατρίδ᾽ ἱκέσθαι:</p>
<p><a>λ360</a> καί κ᾽ αἰδοιότερος καὶ φίλτερος ἀνδράσιν εἴην</p>
<p><a>λ361</a> πᾶσιν, ὅσοι μ᾽ Ἰθάκηνδε ἰδοίατο νοστήσαντα.</p>
<p><a>λ362</a> τὸν δ᾽ αὖτ᾽ Ἀλκίνοος ἀπαμείβετο φώνησέν τε:</p>
<p><a>λ363</a> ὦ Ὀδυσεῦ, τὸ μὲν οὔ τί σ᾽ ἐίσκομεν εἰσορόωντες,</p>
<p><a>λ364</a> ἠπεροπῆά τ᾽ ἔμεν καὶ ἐπίκλοπον, οἷά τε πολλοὺς</p>
<p><a>λ365</a> βόσκει γαῖα μέλαινα πολυσπερέας ἀνθρώπους,</p>
<p><a>λ366</a> ψεύδεά τ᾽ ἀρτύνοντας ὅθεν κέ τις οὐδὲ ἴδοιτο:</p>
<p><a>λ367</a> σοὶ δ᾽ ἔπι μὲν μορφὴ ἐπέων, ἔνι δὲ φρένες ἐσθλαί.</p>
<p><a>λ368</a> μῦθον δ᾽ ὡς ὅτ᾽ ἀοιδὸς ἐπισταμένως κατέλεξας,</p>
<p><a>λ369</a> πάντων τ᾽ Ἀργείων σέο τ᾽ αὐτοῦ κήδεα λυγρά.</p>
<p><a>λ370</a> ἀλλ᾽ ἄγε μοι τόδε εἰπὲ καὶ ἀτρεκέως κατάλεξον,</p>
<p><a>λ371</a> εἴ τινας ἀντιθέων ἑτάρων ἴδες, οἵ τοι ἅμ᾽ αὐτῷ</p>
<p><a>λ372</a> Ἴλιον εἰς ἅμ᾽ ἕποντο καὶ αὐτοῦ πότμον ἐπέσπον.</p>
<p><a>λ373</a> νὺξ δ᾽ ἥδε μάλα μακρή, ἀθέσφατος: οὐδέ πω ὥρη</p>
<p><a>λ374</a> εὕδειν ἐν μεγάρῳ, σὺ δέ μοι λέγε θέσκελα ἔργα.</p>
<p><a>λ375</a> καί κεν ἐς ἠῶ δῖαν ἀνασχοίμην,  ὅτε μοι σὺ</p>
<p><a>λ376</a> τλαίης ἐν μεγάρῳ τὰ σὰ κήδεα μυθήσασθαι.</p>
<p><a>λ377</a> τὸν δ᾽ ἀπαμειβόμενος προσέφη πολύμητις Ὀδυσσεύς:</p>
<p><a>λ378</a> Ἀλκίνοε κρεῖον, πάντων ἀριδείκετε λαῶν,</p>
<p><a>λ379</a> ὥρη μὲν πολέων μύθων, ὥρη δὲ καὶ ὕπνου:</p>
<p><a>λ380</a> εἰ δ᾽ ἔτ᾽ ἀκουέμεναί γε λιλαίεαι,  οὐκ ἂν ἐγώ γε</p>
<p><a>λ381</a> τούτων σοι φθονέοιμι καὶ οἰκτρότερ᾽ ἄλλ᾽ ἀγορεύειν,</p>
<p><a>λ382</a> κήδε᾽ ἐμῶν ἑτάρων, οἳ δὴ μετόπισθεν ὄλοντο,</p>
<p><a>λ383</a> οἳ Τρώων μὲν ὑπεξέφυγον στονόεσσαν ἀυτήν,</p>
<p><a>λ384</a> ἐν νόστῳ δ᾽ ἀπόλοντο κακῆς ἰότητι γυναικός.</p>
<p><a>λ385</a> αὐτὰρ ἐπεὶ ψυχὰς μὲν ἀπεσκέδασ᾽ ἄλλυδις ἄλλῃ</p>
<p><a>λ386</a> ἁγνὴ Περσεφόνεια γυναικῶν θηλυτεράων,</p>
<p><a>λ387</a> ἦλθε δ᾽ ἐπὶ ψυχὴ Ἀγαμέμνονος Ἀτρεΐδαο</p>
<p><a>λ388</a> ἀχνυμένη: περὶ δ᾽ ἄλλαι ἀγηγέραθ᾽, ὅσσοι ἅμ᾽ αὐτῷ</p>
<p><a>λ389</a> οἴκῳ ἐν Αἰγίσθοιο θάνον καὶ πότμον ἐπέσπον.</p>
<p><a>λ390</a> ἔγνω δ᾽ αἶψ᾽ ἔμ᾽ ἐκεῖνος,  ἐπεὶ πίεν αἷμα κελαινόν:</p>
<p><a>λ391</a> κλαῖε δ᾽ ὅ γε λιγέως, θαλερὸν κατὰ δάκρυον εἴβων,</p>
<p><a>λ392</a> πιτνὰς εἰς ἐμὲ χεῖρας, ὀρέξασθαι μενεαίνων:</p>
<p><a>λ393</a> ἀλλ᾽ οὐ γάρ οἱ ἔτ᾽ ἦν ἲς ἔμπεδος οὐδέ τι κῖκυς,</p>
<p><a>λ394</a> οἵη περ πάρος ἔσκεν ἐνὶ γναμπτοῖσι μέλεσσι.</p>
<p><a>λ395</a> τὸν μὲν ἐγὼ δάκρυσα ἰδὼν ἐλέησά τε θυμῷ,</p>
<p><a>λ396</a> καί μιν φωνήσας ἔπεα πτερόεντα προσηύδων:</p>
<p><a>λ397</a> Ἀτρεΐδη κύδιστε, ἄναξ ἀνδρῶν Ἀγάμεμνον,</p>
<p><a>λ398</a> τίς νύ σε κὴρ ἐδάμασσε τανηλεγέος θανάτοιο;</p>
<p><a>λ399</a> ἦε σέ γ᾽ ἐν νήεσσι Ποσειδάων ἐδάμασσεν</p>
<p><a>λ400</a> ὄρσας ἀργαλέων ἀνέμων ἀμέγαρτον ἀυτμήν;</p>
<p><a>λ401</a> ἦέ σ᾽ ἀνάρσιοι ἄνδρες ἐδηλήσαντ᾽ ἐπὶ χέρσου</p>
<p><a>λ402</a> βοῦς περιταμνόμενον ἠδ᾽ οἰῶν πώεα καλά,</p>
<p><a>λ403</a> ἠὲ περὶ πτόλιος μαχεούμενον ἠδὲ γυναικῶν;</p>
<p><a>λ404</a> ὣς ἐφάμην, ὁ δέ μ᾽ αὐτίκ᾽ ἀμειβόμενος προσέειπε:</p>
<p><a>λ405</a> διογενὲς Λαερτιάδη,  πολυμήχαν᾽ Ὀδυσσεῦ,</p>
<p><a>λ406</a> οὔτ᾽ ἐμέ γ᾽ ἐν νήεσσι Ποσειδάων ἐδάμασσεν</p>
<p><a>λ407</a> ὄρσας ἀργαλέων ἀνέμων ἀμέγαρτον ἀυτμήν,</p>
<p><a>λ408</a> οὔτε μ᾽ ἀνάρσιοι ἄνδρες ἐδηλήσαντ᾽ ἐπὶ χέρσου,</p>
<p><a>λ409</a> ἀλλά μοι Αἴγισθος τεύξας θάνατόν τε μόρον τε</p>
<p><a>λ410</a> ἔκτα σὺν οὐλομένῃ ἀλόχῳ,  οἶκόνδε καλέσσας,</p>
<p><a>λ411</a> δειπνίσσας, ὥς τίς τε κατέκτανε βοῦν ἐπὶ φάτνῃ.</p>
<p><a>λ412</a> ὣς θάνον οἰκτίστῳ θανάτῳ: περὶ δ᾽ ἄλλοι ἑταῖροι</p>
<p><a>λ413</a> νωλεμέως κτείνοντο σύες ὣς ἀργιόδοντες,</p>
<p><a>λ414</a> οἵ ῥά τ᾽ ἐν ἀφνειοῦ ἀνδρὸς μέγα δυναμένοιο</p>
<p><a>λ415</a> ἢ γάμῳ ἢ ἐράνῳ ἢ εἰλαπίνῃ τεθαλυίῃ.</p>
<p><a>λ416</a> ἤδη μὲν πολέων φόνῳ ἀνδρῶν ἀντεβόλησας,</p>
<p><a>λ417</a> μουνὰξ κτεινομένων καὶ ἐνὶ κρατερῇ ὑσμίνῃ:</p>
<p><a>λ418</a> ἀλλά κε κεῖνα μάλιστα ἰδὼν ὀλοφύραο θυμῷ,</p>
<p><a>λ419</a> ὡς ἀμφὶ κρητῆρα τραπέζας τε πληθούσας</p>
<p><a>λ420</a> κείμεθ᾽ ἐνὶ μεγάρῳ,  δάπεδον δ᾽ ἅπαν αἵματι θῦεν.</p>
<p><a>λ421</a> οἰκτροτάτην δ᾽ ἤκουσα ὄπα Πριάμοιο θυγατρός,</p>
<p><a>λ422</a> Κασσάνδρης, τὴν κτεῖνε Κλυταιμνήστρη δολόμητις</p>
<p><a>λ423</a> ἀμφ᾽ ἐμοί, αὐτὰρ ἐγὼ ποτὶ γαίῃ χεῖρας ἀείρων</p>
<p><a>λ424</a> βάλλον ἀποθνήσκων περὶ φασγάνῳ: ἡ δὲ κυνῶπις</p>
<p><a>λ425</a> νοσφίσατ᾽,  οὐδέ μοι ἔτλη ἰόντι περ εἰς Ἀίδαο</p>
<p><a>λ426</a> χερσὶ κατ᾽ ὀφθαλμοὺς ἑλέειν σύν τε στόμ᾽ ἐρεῖσαι.</p>
<p><a>λ427</a> ὣς οὐκ αἰνότερον καὶ κύντερον ἄλλο γυναικός,</p>
<p><a>λ428</a> ἥ τις δὴ τοιαῦτα μετὰ φρεσὶν ἔργα βάληται:</p>
<p><a>λ429</a> οἷον δὴ καὶ κείνη ἐμήσατο ἔργον ἀεικές,</p>
<p><a>λ430</a> κουριδίῳ τεύξασα πόσει φόνον.  ἦ τοι ἔφην γε</p>
<p><a>λ431</a> ἀσπάσιος παίδεσσιν ἰδὲ δμώεσσιν ἐμοῖσιν</p>
<p><a>λ432</a> οἴκαδ᾽ ἐλεύσεσθαι: ἡ δ᾽ ἔξοχα λυγρὰ ἰδυῖα</p>
<p><a>λ433</a> οἷ τε κατ᾽ αἶσχος ἔχευε καὶ ἐσσομένῃσιν ὀπίσσω</p>
<p><a>λ434</a> θηλυτέρῃσι γυναιξί, καὶ ἥ κ᾽ ἐυεργὸς ἔῃσιν.</p>
<p><a>λ435</a> ὣς ἔφατ᾽, αὐτὰρ ἐγώ μιν ἀμειβόμενος προσέειπον:</p>
<p><a>λ436</a> ὢ πόποι,  ἦ μάλα δὴ γόνον Ἀτρέος εὐρύοπα Ζεὺς</p>
<p><a>λ437</a> ἐκπάγλως ἤχθηρε γυναικείας διὰ βουλὰς</p>
<p><a>λ438</a> ἐξ ἀρχῆς: Ἑλένης μὲν ἀπωλόμεθ᾽ εἵνεκα πολλοί,</p>
<p><a>λ439</a> σοὶ δὲ Κλυταιμνήστρη δόλον ἤρτυε τηλόθ᾽ ἐόντι.</p>
<p><a>λ440</a> ὣς ἐφάμην, ὁ δέ μ᾽ αὐτίκ᾽ ἀμειβόμενος προσέειπε:</p>
<p><a>λ441</a> τῷ νῦν μή ποτε καὶ σὺ γυναικί περ ἤπιος εἶναι:</p>
<p><a>λ442</a> μή οἱ μῦθον ἅπαντα πιφαυσκέμεν, ὅν κ᾽ ἐὺ εἰδῇς,</p>
<p><a>λ443</a> ἀλλὰ τὸ μὲν φάσθαι, τὸ δὲ καὶ κεκρυμμένον εἶναι.</p>
<p><a>λ444</a> ἀλλ᾽ οὐ σοί γ᾽, Ὀδυσεῦ, φόνος ἔσσεται ἔκ γε γυναικός:</p>
<p><a>λ445</a> λίην γὰρ πινυτή τε καὶ εὖ φρεσὶ μήδεα οἶδε</p>
<p><a>λ446</a> κούρη Ἰκαρίοιο, περίφρων Πηνελόπεια.</p>
<p><a>λ447</a> ἦ μέν μιν νύμφην γε νέην κατελείπομεν ἡμεῖς</p>
<p><a>λ448</a> ἐρχόμενοι πόλεμόνδε: πάϊς δέ οἱ ἦν ἐπὶ μαζῷ</p>
<p><a>λ449</a> νήπιος, ὅς που νῦν γε μετ᾽ ἀνδρῶν ἵζει ἀριθμῷ,</p>
<p><a>λ450</a> ὄλβιος: ἦ γὰρ τόν γε πατὴρ φίλος ὄψεται ἐλθών,</p>
<p><a>λ451</a> καὶ κεῖνος πατέρα προσπτύξεται, ἣ θέμις ἐστίν.</p>
<p><a>λ452</a> ἡ δ᾽ ἐμὴ οὐδέ περ υἷος ἐνιπλησθῆναι ἄκοιτις</p>
<p><a>λ453</a> ὀφθαλμοῖσιν ἔασε: πάρος δέ με πέφνε καὶ αὐτόν.</p>
<p><a>λ454</a> ἄλλο δέ τοι ἐρέω, σὺ δ᾽ ἐνὶ φρεσὶ βάλλεο σῇσιν:</p>
<p><a>λ455</a> κρύβδην,  μηδ᾽ ἀναφανδά, φίλην ἐς πατρίδα γαῖαν</p>
<p><a>λ456</a> νῆα κατισχέμεναι: ἐπεὶ οὐκέτι πιστὰ γυναιξίν.</p>
<p><a>λ457</a> ἀλλ᾽ ἄγε μοι τόδε εἰπὲ καὶ ἀτρεκέως κατάλεξον,</p>
<p><a>λ458</a> εἴ που ἔτι ζώοντος ἀκούετε παιδὸς ἐμοῖο,</p>
<p><a>λ459</a> ἤ που ἐν Ὀρχομενῷ ἢ ἐν Πύλῳ ἠμαθόεντι,</p>
<p><a>λ460</a> ἤ που πὰρ Μενελάῳ ἐνὶ Σπάρτῃ εὐρείῃ:</p>
<p><a>λ461</a> οὐ γάρ πω τέθνηκεν ἐπὶ χθονὶ δῖος Ὀρέστης.</p>
<p><a>λ462</a> ὣς ἔφατ᾽, αὐτὰρ ἐγώ μιν ἀμειβόμενος προσέειπον:</p>
<p><a>λ463</a> Ἀτρεΐδη, τί με ταῦτα διείρεαι; οὐδέ τι οἶδα,</p>
<p><a>λ464</a> ζώει ὅ γ᾽ ἦ τέθνηκε: κακὸν δ᾽ ἀνεμώλια βάζειν.</p>
<p><a>λ465</a> νῶι μὲν ὣς ἐπέεσσιν ἀμειβομένω στυγεροῖσιν</p>
<p><a>λ466</a> ἕσταμεν ἀχνύμενοι θαλερὸν κατὰ δάκρυ χέοντες:</p>
<p><a>λ467</a> ἦλθε δ᾽ ἐπὶ ψυχὴ Πηληϊάδεω Ἀχιλῆος</p>
<p><a>λ468</a> καὶ Πατροκλῆος καὶ ἀμύμονος Ἀντιλόχοιο</p>
<p><a>λ469</a> Αἴαντός θ᾽, ὃς ἄριστος ἔην εἶδός τε δέμας τε</p>
<p><a>λ470</a> τῶν ἄλλων Δαναῶν μετ᾽ ἀμύμονα Πηλεΐωνα.</p>
<p><a>λ471</a> ἔγνω δὲ ψυχή με ποδώκεος Αἰακίδαο</p>
<p><a>λ472</a> καί ῥ᾽ ὀλοφυρομένη ἔπεα πτερόεντα προσηύδα:</p>
<p><a>λ473</a>  διογενὲς Λαερτιάδη, πολυμήχαν᾽ Ὀδυσσεῦ,</p>
<p><a>λ474</a> σχέτλιε, τίπτ᾽ ἔτι μεῖζον ἐνὶ φρεσὶ μήσεαι ἔργον;</p>
<p><a>λ475</a> πῶς ἔτλης Ἄϊδόσδε κατελθέμεν,  ἔνθα τε νεκροὶ</p>
<p><a>λ476</a> ἀφραδέες ναίουσι, βροτῶν εἴδωλα καμόντων;</p>
<p><a>λ477</a> ὣς ἔφατ᾽, αὐτὰρ ἐγώ μιν ἀμειβόμενος προσέειπον:</p>
<p><a>λ478</a> ὦ Ἀχιλεῦ Πηλῆος υἱέ, μέγα φέρτατ᾽ Ἀχαιῶν,</p>
<p><a>λ479</a> ἦλθον Τειρεσίαο κατὰ χρέος, εἴ τινα βουλὴν</p>
<p><a>λ480</a> εἴποι,  ὅπως Ἰθάκην ἐς παιπαλόεσσαν ἱκοίμην:</p>
<p><a>λ481</a> οὐ γάρ πω σχεδὸν ἦλθον Ἀχαιΐδος, οὐδέ πω ἁμῆς</p>
<p><a>λ482</a> γῆς ἐπέβην, ἀλλ᾽ αἰὲν ἔχω κακά. σεῖο δ᾽, Ἀχιλλεῦ,</p>
<p><a>λ483</a> οὔ τις ἀνὴρ προπάροιθε μακάρτατος οὔτ᾽ ἄρ᾽ ὀπίσσω.</p>
<p><a>λ484</a> πρὶν μὲν γάρ σε ζωὸν ἐτίομεν ἶσα θεοῖσιν</p>
<p><a>λ485</a> Ἀργεῖοι,  νῦν αὖτε μέγα κρατέεις νεκύεσσιν</p>
<p><a>λ486</a> ἐνθάδ᾽ ἐών: τῷ μή τι θανὼν ἀκαχίζευ, Ἀχιλλεῦ.</p>
<p><a>λ487</a> ὣς ἐφάμην, ὁ δέ μ᾽ αὐτίκ᾽ ἀμειβόμενος προσέειπε:</p>
<p><a>λ488</a> μὴ δή μοι θάνατόν γε παραύδα, φαίδιμ᾽ Ὀδυσσεῦ.</p>
<p><a>λ489</a> βουλοίμην κ᾽ ἐπάρουρος ἐὼν θητευέμεν ἄλλῳ,</p>
<p><a>λ490</a> ἀνδρὶ παρ᾽ ἀκλήρῳ,  ᾧ μὴ βίοτος πολὺς εἴη,</p>
<p><a>λ491</a> ἢ πᾶσιν νεκύεσσι καταφθιμένοισιν ἀνάσσειν.</p>
<p><a>λ492</a> ἀλλ᾽ ἄγε μοι τοῦ παιδὸς ἀγαυοῦ μῦθον ἐνίσπες,</p>
<p><a>λ493</a> ἢ ἕπετ᾽ ἐς πόλεμον πρόμος ἔμμεναι, ἦε καὶ οὐκί.</p>
<p><a>λ494</a> εἰπὲ δέ μοι Πηλῆος ἀμύμονος, εἴ τι πέπυσσαι,</p>
<p><a>λ495</a> ἢ ἔτ᾽ ἔχει τιμὴν πολέσιν μετὰ Μυρμιδόνεσσιν,</p>
<p><a>λ496</a> ἦ μιν ἀτιμάζουσιν ἀν᾽ Ἑλλάδα τε Φθίην τε,</p>
<p><a>λ497</a> οὕνεκά μιν κατὰ γῆρας ἔχει χεῖράς τε πόδας τε.</p>
<p><a>λ498</a> οὐ γὰρ ἐγὼν ἐπαρωγὸς ὑπ᾽ αὐγὰς ἠελίοιο,</p>
<p><a>λ499</a> τοῖος ἐών, οἷός ποτ᾽ ἐνὶ Τροίῃ εὐρείῃ</p>
<p><a>λ500</a> πέφνον λαὸν ἄριστον,  ἀμύνων Ἀργείοισιν:</p>
<p><a>λ501</a> εἰ τοιόσδ᾽ ἔλθοιμι μίνυνθά περ ἐς πατέρος δῶ:</p>
<p><a>λ502</a> τῷ κέ τεῳ στύξαιμι μένος καὶ χεῖρας ἀάπτους,</p>
<p><a>λ503</a> οἳ κεῖνον βιόωνται ἐέργουσίν τ᾽ ἀπὸ τιμῆς.</p>
<p><a>λ504</a> ὣς ἔφατ᾽, αὐτὰρ ἐγώ μιν ἀμειβόμενος προσέειπον:</p>
<p><a>λ505</a> ἦ τοι μὲν Πηλῆος ἀμύμονος οὔ τι πέπυσμαι,</p>
<p><a>λ506</a> αὐτάρ τοι παιδός γε Νεοπτολέμοιο φίλοιο</p>
<p><a>λ507</a> πᾶσαν ἀληθείην μυθήσομαι, ὥς με κελεύεις:</p>
<p><a>λ508</a> αὐτὸς γάρ μιν ἐγὼ κοίλης ἐπὶ νηὸς ἐίσης</p>
<p><a>λ509</a> ἤγαγον ἐκ Σκύρου μετ᾽ ἐυκνήμιδας Ἀχαιούς.</p>
<p><a>λ510</a> ἦ τοι ὅτ᾽ ἀμφὶ πόλιν Τροίην φραζοίμεθα βουλάς,</p>
<p><a>λ511</a> αἰεὶ πρῶτος ἔβαζε καὶ οὐχ ἡμάρτανε μύθων:</p>
<p><a>λ512</a> Νέστωρ ἀντίθεος καὶ ἐγὼ νικάσκομεν οἴω.</p>
<p><a>λ513</a> αὐτὰρ ὅτ᾽ ἐν πεδίῳ Τρώων μαρναίμεθα χαλκῷ,</p>
<p><a>λ514</a> οὔ ποτ᾽ ἐνὶ πληθυῖ μένεν ἀνδρῶν οὐδ᾽ ἐν ὁμίλῳ,</p>
<p><a>λ515</a> ἀλλὰ πολὺ προθέεσκε τὸ ὃν μένος οὐδενὶ εἴκων,</p>
<p><a>λ516</a> πολλοὺς δ᾽ ἄνδρας ἔπεφνεν ἐν αἰνῇ δηιοτῆτι.</p>
<p><a>λ517</a> πάντας δ᾽ οὐκ ἂν ἐγὼ μυθήσομαι οὐδ᾽ ὀνομήνω,</p>
<p><a>λ518</a> ὅσσον λαὸν ἔπεφνεν ἀμύνων Ἀργείοισιν,</p>
<p><a>λ519</a> ἀλλ᾽ οἷον τὸν Τηλεφίδην κατενήρατο χαλκῷ,</p>
<p><a>λ520</a> ἥρω᾽ Εὐρύπυλον,  πολλοὶ δ᾽ ἀμφ᾽ αὐτὸν ἑταῖροι</p>
<p><a>λ521</a> Κήτειοι κτείνοντο γυναίων εἵνεκα δώρων.</p>
<p><a>λ522</a> κεῖνον δὴ κάλλιστον ἴδον μετὰ Μέμνονα δῖον.</p>
<p><a>λ523</a> αὐτὰρ ὅτ᾽ εἰς ἵππον κατεβαίνομεν, ὃν κάμ᾽ Ἐπειός,</p>
<p><a>λ524</a> Ἀργείων οἱ ἄριστοι, ἐμοὶ δ᾽ ἐπὶ πάντα τέταλτο,</p>
<p><a>λ525</a> ἠμὲν ἀνακλῖναι πυκινὸν λόχον ἠδ᾽ ἐπιθεῖναι,</p>
<p><a>λ526</a> ἔνθ᾽ ἄλλοι Δαναῶν ἡγήτορες ἠδὲ μέδοντες</p>
<p><a>λ527</a> δάκρυά τ᾽ ὠμόργνυντο τρέμον θ᾽ ὑπὸ γυῖα ἑκάστου:</p>
<p><a>λ528</a> κεῖνον δ᾽ οὔ ποτε πάμπαν ἐγὼν ἴδον ὀφθαλμοῖσιν</p>
<p><a>λ529</a> οὔτ᾽ ὠχρήσαντα χρόα κάλλιμον οὔτε παρειῶν</p>
<p><a>λ530</a> δάκρυ ὀμορξάμενον: ὁ δέ γε μάλα πόλλ᾽ ἱκέτευεν</p>
<p><a>λ531</a> ἱππόθεν ἐξέμεναι, ξίφεος δ᾽ ἐπεμαίετο κώπην</p>
<p><a>λ532</a> καὶ δόρυ χαλκοβαρές, κακὰ δὲ Τρώεσσι μενοίνα.</p>
<p><a>λ533</a> ἀλλ᾽ ὅτε δὴ Πριάμοιο πόλιν διεπέρσαμεν αἰπήν,</p>
<p><a>λ534</a> μοῖραν καὶ γέρας ἐσθλὸν ἔχων ἐπὶ νηὸς ἔβαινεν</p>
<p><a>λ535</a> ἀσκηθής,  οὔτ᾽ ἂρ βεβλημένος ὀξέι χαλκῷ</p>
<p><a>λ536</a> οὔτ᾽ αὐτοσχεδίην οὐτασμένος, οἷά τε πολλὰ</p>
<p><a>λ537</a> γίγνεται ἐν πολέμῳ: ἐπιμὶξ δέ τε μαίνεται Ἄρης.</p>
<p><a>λ538</a> ὣς ἐφάμην, ψυχὴ δὲ ποδώκεος Αἰακίδαο</p>
<p><a>λ539</a> φοίτα μακρὰ βιβᾶσα κατ᾽ ἀσφοδελὸν λειμῶνα,</p>
<p><a>λ540</a> γηθοσύνη ὅ οἱ υἱὸν ἔφην ἀριδείκετον εἶναι.</p>
<p><a>λ541</a> αἱ δ᾽ ἄλλαι ψυχαὶ νεκύων κατατεθνηώτων</p>
<p><a>λ542</a> ἕστασαν ἀχνύμεναι, εἴροντο δὲ κήδε᾽ ἑκάστη.</p>
<p><a>λ543</a> οἴη δ᾽ Αἴαντος ψυχὴ Τελαμωνιάδαο</p>
<p><a>λ544</a> νόσφιν ἀφεστήκει, κεχολωμένη εἵνεκα νίκης,</p>
<p><a>λ545</a> τήν μιν ἐγὼ νίκησα δικαζόμενος παρὰ νηυσὶ</p>
<p><a>λ546</a> τεύχεσιν ἀμφ᾽ Ἀχιλῆος: ἔθηκε δὲ πότνια μήτηρ.</p>
<p><a>λ547</a> παῖδες δὲ Τρώων δίκασαν καὶ Παλλὰς Ἀθήνη.</p>
<p><a>λ548</a> ὡς δὴ μὴ ὄφελον νικᾶν τοιῷδ᾽ ἐπ᾽ ἀέθλῳ:</p>
<p><a>λ549</a> τοίην γὰρ κεφαλὴν ἕνεκ᾽ αὐτῶν γαῖα κατέσχεν,</p>
<p><a>λ550</a> Αἴανθ᾽,  ὃς πέρι μὲν εἶδος, πέρι δ᾽ ἔργα τέτυκτο</p>
<p><a>λ551</a> τῶν ἄλλων Δαναῶν μετ᾽ ἀμύμονα Πηλεΐωνα.</p>
<p><a>λ552</a> τὸν μὲν ἐγὼν ἐπέεσσι προσηύδων μειλιχίοισιν:</p>
<p><a>λ553</a>  Αἶαν, παῖ Τελαμῶνος ἀμύμονος, οὐκ ἄρ᾽ ἔμελλες</p>
<p><a>λ554</a> οὐδὲ θανὼν λήσεσθαι ἐμοὶ χόλου εἵνεκα τευχέων</p>
<p><a>λ555</a> οὐλομένων;  τὰ δὲ πῆμα θεοὶ θέσαν Ἀργείοισι,</p>
<p><a>λ556</a> τοῖος γάρ σφιν πύργος ἀπώλεο: σεῖο δ᾽ Ἀχαιοὶ</p>
<p><a>λ557</a> ἶσον Ἀχιλλῆος κεφαλῇ Πηληϊάδαο</p>
<p><a>λ558</a> ἀχνύμεθα φθιμένοιο διαμπερές: οὐδέ τις ἄλλος</p>
<p><a>λ559</a> αἴτιος, ἀλλὰ Ζεὺς Δαναῶν στρατὸν αἰχμητάων</p>
<p><a>λ560</a> ἐκπάγλως ἤχθηρε,  τεῒν δ᾽ ἐπὶ μοῖραν ἔθηκεν.</p>
<p><a>λ561</a> ἀλλ᾽ ἄγε δεῦρο, ἄναξ, ἵν᾽ ἔπος καὶ μῦθον ἀκούσῃς</p>
<p><a>λ562</a> ἡμέτερον: δάμασον δὲ μένος καὶ ἀγήνορα θυμόν.</p>
<p><a>λ563</a> ὣς ἐφάμην, ὁ δέ μ᾽ οὐδὲν ἀμείβετο, βῆ δὲ μετ᾽ ἄλλας</p>
<p><a>λ564</a> ψυχὰς εἰς Ἔρεβος νεκύων κατατεθνηώτων.</p>
<p><a>λ565</a> ἔνθα χ᾽ ὅμως προσέφη κεχολωμένος,  ἤ κεν ἐγὼ τόν:</p>
<p><a>λ566</a> ἀλλά μοι ἤθελε θυμὸς ἐνὶ στήθεσσι φίλοισι</p>
<p><a>λ567</a> τῶν ἄλλων ψυχὰς ἰδέειν κατατεθνηώτων.</p>
<p><a>λ568</a> ἔνθ᾽ ἦ τοι Μίνωα ἴδον, Διὸς ἀγλαὸν υἱόν,</p>
<p><a>λ569</a> χρύσεον σκῆπτρον ἔχοντα, θεμιστεύοντα νέκυσσιν,</p>
<p><a>λ570</a> ἥμενον,  οἱ δέ μιν ἀμφὶ δίκας εἴροντο ἄνακτα,</p>
<p><a>λ571</a> ἥμενοι ἑσταότες τε κατ᾽ εὐρυπυλὲς Ἄϊδος δῶ.</p>
<p><a>λ572</a> τὸν δὲ μετ᾽ Ὠρίωνα πελώριον εἰσενόησα</p>
<p><a>λ573</a> θῆρας ὁμοῦ εἰλεῦντα κατ᾽ ἀσφοδελὸν λειμῶνα,</p>
<p><a>λ574</a> τοὺς αὐτὸς κατέπεφνεν ἐν οἰοπόλοισιν ὄρεσσι</p>
<p><a>λ575</a> χερσὶν ἔχων ῥόπαλον παγχάλκεον,  αἰὲν ἀαγές.</p>
<p><a>λ576</a> καὶ Τιτυὸν εἶδον, Γαίης ἐρικυδέος υἱόν,</p>
<p><a>λ577</a> κείμενον ἐν δαπέδῳ: ὁ δ᾽ ἐπ᾽ ἐννέα κεῖτο πέλεθρα,</p>
<p><a>λ578</a> γῦπε δέ μιν ἑκάτερθε παρημένω ἧπαρ ἔκειρον,</p>
<p><a>λ579</a> δέρτρον ἔσω δύνοντες, ὁ δ᾽ οὐκ ἀπαμύνετο χερσί:</p>
<p><a>λ580</a> Λητὼ γὰρ ἕλκησε,  Διὸς κυδρὴν παράκοιτιν,</p>
<p><a>λ581</a> Πυθώδ᾽ ἐρχομένην διὰ καλλιχόρου Πανοπῆος.</p>
<p><a>λ582</a> καὶ μὴν Τάνταλον εἰσεῖδον κρατέρ᾽ ἄλγε᾽ ἔχοντα</p>
<p><a>λ583</a> ἑστεῶτ᾽ ἐν λίμνῃ: ἡ δὲ προσέπλαζε γενείῳ:</p>
<p><a>λ584</a> στεῦτο δὲ διψάων, πιέειν δ᾽ οὐκ εἶχεν ἑλέσθαι:</p>
<p><a>λ585</a> ὁσσάκι γὰρ κύψει᾽ ὁ γέρων πιέειν μενεαίνων,</p>
<p><a>λ586</a> τοσσάχ᾽ ὕδωρ ἀπολέσκετ᾽ ἀναβροχέν, ἀμφὶ δὲ ποσσὶ</p>
<p><a>λ587</a> γαῖα μέλαινα φάνεσκε, καταζήνασκε δὲ δαίμων.</p>
<p><a>λ588</a> δένδρεα δ᾽ ὑψιπέτηλα κατὰ κρῆθεν χέε καρπόν,</p>
<p><a>λ589</a> ὄγχναι καὶ ῥοιαὶ καὶ μηλέαι ἀγλαόκαρποι</p>
<p><a>λ590</a> συκέαι τε γλυκεραὶ καὶ ἐλαῖαι τηλεθόωσαι:</p>
<p><a>λ591</a> τῶν ὁπότ᾽ ἰθύσει᾽ ὁ γέρων ἐπὶ χερσὶ μάσασθαι,</p>
<p><a>λ592</a> τὰς δ᾽ ἄνεμος ῥίπτασκε ποτὶ νέφεα σκιόεντα.</p>
<p><a>λ593</a> καὶ μὴν Σίσυφον εἰσεῖδον κρατέρ᾽ ἄλγε᾽ ἔχοντα</p>
<p><a>λ594</a> λᾶαν βαστάζοντα πελώριον ἀμφοτέρῃσιν.</p>
<p><a>λ595</a> ἦ τοι ὁ μὲν σκηριπτόμενος χερσίν τε ποσίν τε</p>
<p><a>λ596</a> λᾶαν ἄνω ὤθεσκε ποτὶ λόφον: ἀλλ᾽ ὅτε μέλλοι</p>
<p><a>λ597</a> ἄκρον ὑπερβαλέειν, τότ᾽ ἀποστρέψασκε κραταιίς:</p>
<p><a>λ598</a> αὖτις ἔπειτα πέδονδε κυλίνδετο λᾶας ἀναιδής.</p>
<p><a>λ599</a> αὐτὰρ ὅ γ᾽ ἂψ ὤσασκε τιταινόμενος, κατὰ δ᾽ ἱδρὼς</p>
<p><a>λ600</a> ἔρρεεν ἐκ μελέων,  κονίη δ᾽ ἐκ κρατὸς ὀρώρει.</p>
<p><a>λ601</a> τὸν δὲ μετ᾽ εἰσενόησα βίην Ἡρακληείην,</p>
<p><a>λ602</a> εἴδωλον: αὐτὸς δὲ μετ᾽ ἀθανάτοισι θεοῖσι</p>
<p><a>λ603</a> τέρπεται ἐν θαλίῃς καὶ ἔχει καλλίσφυρον Ἥβην,</p>
<p><a>λ604</a> παῖδα Διὸς μεγάλοιο καὶ Ἥρης χρυσοπεδίλου.</p>
<p><a>λ605</a> ἀμφὶ δέ μιν κλαγγὴ νεκύων ἦν οἰωνῶν ὥς,</p>
<p><a>λ606</a> πάντοσ᾽ ἀτυζομένων: ὁ δ᾽ ἐρεμνῇ νυκτὶ ἐοικώς,</p>
<p><a>λ607</a> γυμνὸν τόξον ἔχων καὶ ἐπὶ νευρῆφιν ὀιστόν,</p>
<p><a>λ608</a> δεινὸν παπταίνων, αἰεὶ βαλέοντι ἐοικώς.</p>
<p><a>λ609</a> σμερδαλέος δέ οἱ ἀμφὶ περὶ στήθεσσιν ἀορτὴρ</p>
<p><a>λ610</a> χρύσεος ἦν τελαμών,  ἵνα θέσκελα ἔργα τέτυκτο,</p>
<p><a>λ611</a> ἄρκτοι τ᾽ ἀγρότεροί τε σύες χαροποί τε λέοντες,</p>
<p><a>λ612</a> ὑσμῖναί τε μάχαι τε φόνοι τ᾽ ἀνδροκτασίαι τε.</p>
<p><a>λ613</a> μὴ τεχνησάμενος μηδ᾽ ἄλλο τι τεχνήσαιτο,</p>
<p><a>λ614</a> ὃς κεῖνον τελαμῶνα ἑῇ ἐγκάτθετο τέχνῃ.</p>
<p><a>λ615</a> ἔγνω δ᾽ αὖτ᾽ ἔμ᾽ ἐκεῖνος,  ἐπεὶ ἴδεν ὀφθαλμοῖσιν,</p>
<p><a>λ616</a> καί μ᾽ ὀλοφυρόμενος ἔπεα πτερόεντα προσηύδα:</p>
<p><a>λ617</a> διογενὲς Λαερτιάδη, πολυμήχαν᾽ Ὀδυσσεῦ,</p>
<p><a>λ618</a> ἆ δείλ᾽, ἦ τινὰ καὶ σὺ κακὸν μόρον ἡγηλάζεις,</p>
<p><a>λ619</a> ὅν περ ἐγὼν ὀχέεσκον ὑπ᾽ αὐγὰς ἠελίοιο.</p>
<p><a>λ620</a> Ζηνὸς μὲν πάϊς ἦα Κρονίονος,  αὐτὰρ ὀιζὺν</p>
<p><a>λ621</a> εἶχον ἀπειρεσίην: μάλα γὰρ πολὺ χείρονι φωτὶ</p>
<p><a>λ622</a> δεδμήμην, ὁ δέ μοι χαλεποὺς ἐπετέλλετ᾽ ἀέθλους.</p>
<p><a>λ623</a> καί ποτέ μ᾽ ἐνθάδ᾽ ἔπεμψε κύν᾽ ἄξοντ᾽: οὐ γὰρ ἔτ᾽ ἄλλον</p>
<p><a>λ624</a> φράζετο τοῦδέ γέ μοι κρατερώτερον εἶναι ἄεθλον:</p>
<p><a>λ625</a> τὸν μὲν ἐγὼν ἀνένεικα καὶ ἤγαγον ἐξ Ἀίδαο:</p>
<p><a>λ626</a> Ἑρμείας δέ μ᾽ ἔπεμψεν ἰδὲ γλαυκῶπις Ἀθήνη.</p>
<p><a>λ627</a> ὣς εἰπὼν ὁ μὲν αὖτις ἔβη δόμον Ἄϊδος εἴσω,</p>
<p><a>λ628</a> αὐτὰρ ἐγὼν αὐτοῦ μένον ἔμπεδον, εἴ τις ἔτ᾽ ἔλθοι</p>
<p><a>λ629</a> ἀνδρῶν ἡρώων, οἳ δὴ τὸ πρόσθεν ὄλοντο.</p>
<p><a>λ630</a> καί νύ κ᾽ ἔτι προτέρους ἴδον ἀνέρας,  οὓς ἔθελόν περ,</p>
<p><a>λ631</a> Θησέα Πειρίθοόν τε, θεῶν ἐρικυδέα τέκνα:</p>
<p><a>λ632</a> ἀλλὰ πρὶν ἐπὶ ἔθνε᾽ ἀγείρετο μυρία νεκρῶν</p>
<p><a>λ633</a> ἠχῇ θεσπεσίῃ: ἐμὲ δὲ χλωρὸν δέος ᾕρει,</p>
<p><a>λ634</a> μή μοι Γοργείην κεφαλὴν δεινοῖο πελώρου</p>
<p><a>λ635</a> ἐξ Ἀίδεω πέμψειεν ἀγαυὴ Περσεφόνεια.</p>
<p><a>λ636</a> αὐτίκ᾽ ἔπειτ᾽ ἐπὶ νῆα κιὼν ἐκέλευον ἑταίρους</p>
<p><a>λ637</a> αὐτούς τ᾽ ἀμβαίνειν ἀνά τε πρυμνήσια λῦσαι.</p>
<p><a>λ638</a> οἱ δ᾽ αἶψ᾽ εἴσβαινον καὶ ἐπὶ κληῖσι καθῖζον.</p>
<p><a>λ639</a> τὴν δὲ κατ᾽ Ὠκεανὸν ποταμὸν φέρε κῦμα ῥόοιο,</p>
<p><a>λ640</a> πρῶτα μὲν εἰρεσίῃ,  μετέπειτα δὲ κάλλιμος οὖρος.</p>
<h4 class="C2">Book 12</h4><p><a>μ1</a> αὐτὰρ ἐπεὶ ποταμοῖο λίπεν ῥόον Ὠκεανοῖο</p>
<p><a>μ2</a> νηῦς, ἀπὸ δ᾽ ἵκετο κῦμα θαλάσσης εὐρυπόροιο</p>
<p><a>μ3</a> νῆσόν τ᾽ Αἰαίην, ὅθι τ᾽ Ἠοῦς ἠριγενείης</p>
<p><a>μ4</a> οἰκία καὶ χοροί εἰσι καὶ ἀντολαὶ Ἠελίοιο,</p>
<p><a>μ5</a> νῆα μὲν ἔνθ᾽ ἐλθόντες ἐκέλσαμεν ἐν ψαμάθοισιν,</p>
<p><a>μ6</a> ἐκ δὲ καὶ αὐτοὶ βῆμεν ἐπὶ ῥηγμῖνι θαλάσσης:</p>
<p><a>μ7</a> ἔνθα δ᾽ ἀποβρίξαντες ἐμείναμεν Ἠῶ δῖαν.</p>
<p><a>μ8</a> ἦμος δ᾽ ἠριγένεια φάνη ῥοδοδάκτυλος Ἠώς,</p>
<p><a>μ9</a> δὴ τότ᾽ ἐγὼν ἑτάρους προΐειν ἐς δώματα Κίρκης</p>
<p><a>μ10</a> οἰσέμεναι νεκρόν,  Ἐλπήνορα τεθνηῶτα.</p>
<p><a>μ11</a> φιτροὺς δ᾽ αἶψα ταμόντες, ὅθ᾽ ἀκροτάτη πρόεχ᾽ ἀκτή,</p>
<p><a>μ12</a> θάπτομεν ἀχνύμενοι θαλερὸν κατὰ δάκρυ χέοντες.</p>
<p><a>μ13</a> αὐτὰρ ἐπεὶ νεκρός τ᾽ ἐκάη καὶ τεύχεα νεκροῦ,</p>
<p><a>μ14</a> τύμβον χεύαντες καὶ ἐπὶ στήλην ἐρύσαντες</p>
<p><a>μ15</a> πήξαμεν ἀκροτάτῳ τύμβῳ ἐυῆρες ἐρετμόν.</p>
<p><a>μ16</a> ἡμεῖς μὲν τὰ ἕκαστα διείπομεν: οὐδ᾽ ἄρα Κίρκην</p>
<p><a>μ17</a> ἐξ Ἀίδεω ἐλθόντες ἐλήθομεν, ἀλλὰ μάλ᾽ ὦκα</p>
<p><a>μ18</a> ἦλθ᾽ ἐντυναμένη: ἅμα δ᾽ ἀμφίπολοι φέρον αὐτῇ</p>
<p><a>μ19</a> σῖτον καὶ κρέα πολλὰ καὶ αἴθοπα οἶνον ἐρυθρόν.</p>
<p><a>μ20</a> ἡ δ᾽ ἐν μέσσῳ στᾶσα μετηύδα δῖα θεάων:</p>
<p><a>μ21</a> σχέτλιοι, οἳ ζώοντες ὑπήλθετε δῶμ᾽ Ἀίδαο,</p>
<p><a>μ22</a> δισθανέες, ὅτε τ᾽ ἄλλοι ἅπαξ θνῄσκουσ᾽ ἄνθρωποι.</p>
<p><a>μ23</a> ἀλλ᾽ ἄγετ᾽ ἐσθίετε βρώμην καὶ πίνετε οἶνον</p>
<p><a>μ24</a> αὖθι πανημέριοι: ἅμα δ᾽ ἠοῖ φαινομένηφι</p>
<p><a>μ25</a> πλεύσεσθ᾽: αὐτὰρ ἐγὼ δείξω ὁδὸν ἠδὲ ἕκαστα</p>
<p><a>μ26</a> σημανέω, ἵνα μή τι κακορραφίῃ ἀλεγεινῇ</p>
<p><a>μ27</a> ἢ ἁλὸς ἢ ἐπὶ γῆς ἀλγήσετε πῆμα παθόντες.</p>
<p><a>μ28</a> ὣς ἔφαθ᾽, ἡμῖν δ᾽ αὖτ᾽ ἐπεπείθετο θυμὸς ἀγήνωρ.</p>
<p><a>μ29</a> ὣς τότε μὲν πρόπαν ἦμαρ ἐς ἠέλιον καταδύντα</p>
<p><a>μ30</a> ἥμεθα δαινύμενοι κρέα τ᾽ ἄσπετα καὶ μέθυ ἡδύ:</p>
<p><a>μ31</a> ἦμος δ᾽ ἠέλιος κατέδυ καὶ ἐπὶ κνέφας ἦλθεν,</p>
<p><a>μ32</a> οἱ μὲν κοιμήσαντο παρὰ πρυμνήσια νηός,</p>
<p><a>μ33</a> ἡ δ᾽ ἐμὲ χειρὸς ἑλοῦσα φίλων ἀπονόσφιν ἑταίρων</p>
<p><a>μ34</a> εἷσέ τε καὶ προσέλεκτο καὶ ἐξερέεινεν ἕκαστα:</p>
<p><a>μ35</a> αὐτὰρ ἐγὼ τῇ πάντα κατὰ μοῖραν κατέλεξα.</p>
<p><a>μ36</a> καὶ τότε δή μ᾽ ἐπέεσσι προσηύδα πότνια Κίρκη:</p>
<p><a>μ37</a> ταῦτα μὲν οὕτω πάντα πεπείρανται, σὺ δ᾽ ἄκουσον,</p>
<p><a>μ38</a> ὥς τοι ἐγὼν ἐρέω, μνήσει δέ σε καὶ θεὸς αὐτός.</p>
<p><a>μ39</a> Σειρῆνας μὲν πρῶτον ἀφίξεαι, αἵ ῥά τε πάντας</p>
<p><a>μ40</a> ἀνθρώπους θέλγουσιν,  ὅτις σφεας εἰσαφίκηται.</p>
<p><a>μ41</a> ὅς τις ἀιδρείῃ πελάσῃ καὶ φθόγγον ἀκούσῃ</p>
<p><a>μ42</a> Σειρήνων, τῷ δ᾽ οὔ τι γυνὴ καὶ νήπια τέκνα</p>
<p><a>μ43</a> οἴκαδε νοστήσαντι παρίσταται οὐδὲ γάνυνται,</p>
<p><a>μ44</a> ἀλλά τε Σειρῆνες λιγυρῇ θέλγουσιν ἀοιδῇ</p>
<p><a>μ45</a> ἥμεναι ἐν λειμῶνι,  πολὺς δ᾽ ἀμφ᾽ ὀστεόφιν θὶς</p>
<p><a>μ46</a> ἀνδρῶν πυθομένων, περὶ δὲ ῥινοὶ μινύθουσι.</p>
<p><a>μ47</a> ἀλλὰ παρεξελάαν, ἐπὶ δ᾽ οὔατ᾽ ἀλεῖψαι ἑταίρων</p>
<p><a>μ48</a> κηρὸν δεψήσας μελιηδέα, μή τις ἀκούσῃ</p>
<p><a>μ49</a> τῶν ἄλλων: ἀτὰρ αὐτὸς ἀκουέμεν αἴ κ᾽ ἐθέλῃσθα,</p>
<p><a>μ50</a> δησάντων σ᾽ ἐν νηὶ θοῇ χεῖράς τε πόδας τε</p>
<p><a>μ51</a> ὀρθὸν ἐν ἱστοπέδῃ, ἐκ δ᾽ αὐτοῦ πείρατ᾽ ἀνήφθω,</p>
<p><a>μ52</a> ὄφρα κε τερπόμενος ὄπ᾽ ἀκούσῃς Σειρήνοιιν.</p>
<p><a>μ53</a> εἰ δέ κε λίσσηαι ἑτάρους λῦσαί τε κελεύῃς,</p>
<p><a>μ54</a> οἱ δέ σ᾽ ἔτι πλεόνεσσι τότ᾽ ἐν δεσμοῖσι διδέντων.</p>
<p><a>μ55</a> αὐτὰρ ἐπὴν δὴ τάς γε παρὲξ ἐλάσωσιν ἑταῖροι,</p>
<p><a>μ56</a> ἔνθα τοι οὐκέτ᾽ ἔπειτα διηνεκέως ἀγορεύσω,</p>
<p><a>μ57</a> ὁπποτέρη δή τοι ὁδὸς ἔσσεται, ἀλλὰ καὶ αὐτὸς</p>
<p><a>μ58</a> θυμῷ βουλεύειν: ἐρέω δέ τοι ἀμφοτέρωθεν.</p>
<p><a>μ59</a> ἔνθεν μὲν γὰρ πέτραι ἐπηρεφέες, προτὶ δ᾽ αὐτὰς</p>
<p><a>μ60</a> κῦμα μέγα ῥοχθεῖ κυανώπιδος Ἀμφιτρίτης:</p>
<p><a>μ61</a> Πλαγκτὰς δή τοι τάς γε θεοὶ μάκαρες καλέουσι.</p>
<p><a>μ62</a> τῇ μέν τ᾽ οὐδὲ ποτητὰ παρέρχεται οὐδὲ πέλειαι</p>
<p><a>μ63</a> τρήρωνες, ταί τ᾽ ἀμβροσίην Διὶ πατρὶ φέρουσιν,</p>
<p><a>μ64</a> ἀλλά τε καὶ τῶν αἰὲν ἀφαιρεῖται λὶς πέτρη:</p>
<p><a>μ65</a> ἀλλ᾽ ἄλλην ἐνίησι πατὴρ ἐναρίθμιον εἶναι.</p>
<p><a>μ66</a> τῇ δ᾽ οὔ πώ τις νηῦς φύγεν ἀνδρῶν, ἥ τις ἵκηται,</p>
<p><a>μ67</a> ἀλλά θ᾽ ὁμοῦ πίνακάς τε νεῶν καὶ σώματα φωτῶν</p>
<p><a>μ68</a> κύμαθ᾽ ἁλὸς φορέουσι πυρός τ᾽ ὀλοοῖο θύελλαι.</p>
<p><a>μ69</a> οἴη δὴ κείνη γε παρέπλω ποντοπόρος νηῦς,</p>
<p><a>μ70</a> Ἀργὼ πᾶσι μέλουσα,  παρ᾽ Αἰήταο πλέουσα.</p>
<p><a>μ71</a> καὶ νύ κε τὴν ἔνθ᾽ ὦκα βάλεν μεγάλας ποτὶ πέτρας,</p>
<p><a>μ72</a> ἀλλ᾽ Ἥρη παρέπεμψεν, ἐπεὶ φίλος ἦεν Ἰήσων.</p>
<p><a>μ73</a> οἱ δὲ δύω σκόπελοι ὁ μὲν οὐρανὸν εὐρὺν ἱκάνει</p>
<p><a>μ74</a> ὀξείῃ κορυφῇ, νεφέλη δέ μιν ἀμφιβέβηκε</p>
<p><a>μ75</a> κυανέη: τὸ μὲν οὔ ποτ᾽ ἐρωεῖ,  οὐδέ ποτ᾽ αἴθρη</p>
<p><a>μ76</a> κείνου ἔχει κορυφὴν οὔτ᾽ ἐν θέρει οὔτ᾽ ἐν ὀπώρῃ.</p>
<p><a>μ77</a> οὐδέ κεν ἀμβαίη βροτὸς ἀνὴρ οὐδ᾽ ἐπιβαίη,</p>
<p><a>μ78</a> οὐδ᾽ εἴ οἱ χεῖρές τε ἐείκοσι καὶ πόδες εἶεν:</p>
<p><a>μ79</a> πέτρη γὰρ λίς ἐστι, περιξεστῇ ἐικυῖα.</p>
<p><a>μ80</a> μέσσῳ δ᾽ ἐν σκοπέλῳ ἔστι σπέος ἠεροειδές,</p>
<p><a>μ81</a> πρὸς ζόφον εἰς Ἔρεβος τετραμμένον, ᾗ περ ἂν ὑμεῖς</p>
<p><a>μ82</a> νῆα παρὰ γλαφυρὴν ἰθύνετε, φαίδιμ᾽ Ὀδυσσεῦ.</p>
<p><a>μ83</a> οὐδέ κεν ἐκ νηὸς γλαφυρῆς αἰζήιος ἀνὴρ</p>
<p><a>μ84</a> τόξῳ ὀιστεύσας κοῖλον σπέος εἰσαφίκοιτο.</p>
<p><a>μ85</a> ἔνθα δ᾽ ἐνὶ Σκύλλη ναίει δεινὸν λελακυῖα.</p>
<p><a>μ86</a> τῆς ἦ τοι φωνὴ μὲν ὅση σκύλακος νεογιλῆς</p>
<p><a>μ87</a> γίγνεται, αὐτὴ δ᾽ αὖτε πέλωρ κακόν: οὐδέ κέ τίς μιν</p>
<p><a>μ88</a> γηθήσειεν ἰδών, οὐδ᾽ εἰ θεὸς ἀντιάσειεν.</p>
<p><a>μ89</a> τῆς ἦ τοι πόδες εἰσὶ δυώδεκα πάντες ἄωροι,</p>
<p><a>μ90</a> ἓξ δέ τέ οἱ δειραὶ περιμήκεες,  ἐν δὲ ἑκάστῃ</p>
<p><a>μ91</a> σμερδαλέη κεφαλή, ἐν δὲ τρίστοιχοι ὀδόντες</p>
<p><a>μ92</a> πυκνοὶ καὶ θαμέες, πλεῖοι μέλανος θανάτοιο.</p>
<p><a>μ93</a> μέσση μέν τε κατὰ σπείους κοίλοιο δέδυκεν,</p>
<p><a>μ94</a> ἔξω δ᾽ ἐξίσχει κεφαλὰς δεινοῖο βερέθρου,</p>
<p><a>μ95</a> αὐτοῦ δ᾽ ἰχθυάᾳ,  σκόπελον περιμαιμώωσα,</p>
<p><a>μ96</a> δελφῖνάς τε κύνας τε, καὶ εἴ ποθι μεῖζον ἕλῃσι</p>
<p><a>μ97</a> κῆτος, ἃ μυρία βόσκει ἀγάστονος Ἀμφιτρίτη.</p>
<p><a>μ98</a> τῇ δ᾽ οὔ πώ ποτε ναῦται ἀκήριοι εὐχετόωνται</p>
<p><a>μ99</a> παρφυγέειν σὺν νηί: φέρει δέ τε κρατὶ ἑκάστῳ</p>
<p><a>μ100</a> φῶτ᾽ ἐξαρπάξασα νεὸς κυανοπρῴροιο.</p>
<p><a>μ101</a> τὸν δ᾽ ἕτερον σκόπελον χθαμαλώτερον ὄψει, Ὀδυσσεῦ.</p>
<p><a>μ102</a> πλησίον ἀλλήλων: καί κεν διοϊστεύσειας.</p>
<p><a>μ103</a> τῷ δ᾽ ἐν ἐρινεὸς ἔστι μέγας, φύλλοισι τεθηλώς:</p>
<p><a>μ104</a> τῷ δ᾽ ὑπὸ δῖα Χάρυβδις ἀναρροιβδεῖ μέλαν ὕδωρ.</p>
<p><a>μ105</a> τρὶς μὲν γάρ τ᾽ ἀνίησιν ἐπ᾽ ἤματι,  τρὶς δ᾽ ἀναροιβδεῖ</p>
<p><a>μ106</a> δεινόν: μὴ σύ γε κεῖθι τύχοις, ὅτε ῥοιβδήσειεν:</p>
<p><a>μ107</a> οὐ γάρ κεν ῥύσαιτό σ᾽ ὑπὲκ κακοῦ οὐδ᾽ ἐνοσίχθων.</p>
<p><a>μ108</a> ἀλλὰ μάλα Σκύλλης σκοπέλῳ πεπλημένος ὦκα</p>
<p><a>μ109</a> νῆα παρὲξ ἐλάαν, ἐπεὶ ἦ πολὺ φέρτερόν ἐστιν</p>
<p><a>μ110</a> ἓξ ἑτάρους ἐν νηὶ ποθήμεναι ἢ ἅμα πάντας.</p>
<p><a>μ111</a> ὣς ἔφατ᾽, αὐτὰρ ἐγώ μιν ἀμειβόμενος προσέειπον:</p>
<p><a>μ112</a> εἰ δ᾽ ἄγε δή μοι τοῦτο, θεά, νημερτὲς ἐνίσπες,</p>
<p><a>μ113</a> εἴ πως τὴν ὀλοὴν μὲν ὑπεκπροφύγοιμι Χάρυβδιν,</p>
<p><a>μ114</a> τὴν δέ κ᾽ ἀμυναίμην, ὅτε μοι σίνοιτό γ᾽ ἑταίρους.</p>
<p><a>μ115</a> ὣς ἐφάμην,  ἡ δ᾽ αὐτίκ᾽ ἀμείβετο δῖα θεάων:</p>
<p><a>μ116</a> σχέτλιε, καὶ δὴ αὖ τοι πολεμήια ἔργα μέμηλε</p>
<p><a>μ117</a> καὶ πόνος: οὐδὲ θεοῖσιν ὑπείξεαι ἀθανάτοισιν;</p>
<p><a>μ118</a> ἡ δέ τοι οὐ θνητή, ἀλλ᾽ ἀθάνατον κακόν ἐστι,</p>
<p><a>μ119</a> δεινόν τ᾽ ἀργαλέον τε καὶ ἄγριον οὐδὲ μαχητόν:</p>
<p><a>μ120</a> οὐδέ τις ἔστ᾽ ἀλκή: φυγέειν κάρτιστον ἀπ᾽ αὐτῆς.</p>
<p><a>μ121</a> ἢν γὰρ δηθύνῃσθα κορυσσόμενος παρὰ πέτρῃ,</p>
<p><a>μ122</a> δείδω, μή σ᾽ ἐξαῦτις ἐφορμηθεῖσα κίχῃσι</p>
<p><a>μ123</a> τόσσῃσιν κεφαλῇσι, τόσους δ᾽ ἐκ φῶτας ἕληται.</p>
<p><a>μ124</a> ἀλλὰ μάλα σφοδρῶς ἐλάαν, βωστρεῖν δὲ Κράταιιν,</p>
<p><a>μ125</a> μητέρα τῆς Σκύλλης,  ἥ μιν τέκε πῆμα βροτοῖσιν:</p>
<p><a>μ126</a> ἥ μιν ἔπειτ᾽ ἀποπαύσει ἐς ὕστερον ὁρμηθῆναι.</p>
<p><a>μ127</a> Θρινακίην δ᾽ ἐς νῆσον ἀφίξεαι: ἔνθα δὲ πολλαὶ</p>
<p><a>μ128</a> βόσκοντ᾽ Ἠελίοιο βόες καὶ ἴφια μῆλα,</p>
<p><a>μ129</a> ἑπτὰ βοῶν ἀγέλαι, τόσα δ᾽ οἰῶν πώεα καλά,</p>
<p><a>μ130</a> πεντήκοντα δ᾽ ἕκαστα.  γόνος δ᾽ οὐ γίγνεται αὐτῶν,</p>
<p><a>μ131</a> οὐδέ ποτε φθινύθουσι. θεαὶ δ᾽ ἐπιποιμένες εἰσίν,</p>
<p><a>μ132</a> νύμφαι ἐυπλόκαμοι, Φαέθουσά τε Λαμπετίη τε,</p>
<p><a>μ133</a> ἃς τέκεν Ἠελίῳ Ὑπερίονι δῖα Νέαιρα.</p>
<p><a>μ134</a> τὰς μὲν ἄρα θρέψασα τεκοῦσά τε πότνια μήτηρ</p>
<p><a>μ135</a> Θρινακίην ἐς νῆσον ἀπῴκισε τηλόθι ναίειν,</p>
<p><a>μ136</a> μῆλα φυλασσέμεναι πατρώια καὶ ἕλικας βοῦς.</p>
<p><a>μ137</a> τὰς εἰ μέν κ᾽ ἀσινέας ἐάᾳς νόστου τε μέδηαι,</p>
<p><a>μ138</a> ἦ τ᾽ ἂν ἔτ᾽ εἰς Ἰθάκην κακά περ πάσχοντες ἵκοισθε:</p>
<p><a>μ139</a> εἰ δέ κε σίνηαι, τότε τοι τεκμαίρομ᾽ ὄλεθρον,</p>
<p><a>μ140</a> νηί τε καὶ ἑτάροις: αὐτὸς δ᾽ εἴ πέρ κεν ἀλύξῃς,</p>
<p><a>μ141</a> ὀψὲ κακῶς νεῖαι, ὀλέσας ἄπο πάντας ἑταίρους.</p>
<p><a>μ142</a> ὣς ἔφατ᾽, αὐτίκα δὲ χρυσόθρονος ἤλυθεν Ἠώς.</p>
<p><a>μ143</a> ἡ μὲν ἔπειτ᾽ ἀνὰ νῆσον ἀπέστιχε δῖα θεάων:</p>
<p><a>μ144</a> αὐτὰρ ἐγὼν ἐπὶ νῆα κιὼν ὤτρυνον ἑταίρους</p>
<p><a>μ145</a> αὐτούς τ᾽ ἀμβαίνειν ἀνά τε πρυμνήσια λῦσαι:</p>
<p><a>μ146</a> οἱ δ᾽ αἶψ᾽ εἴσβαινον καὶ ἐπὶ κληῖσι καθῖζον.</p>
<p><a>μ147</a> ἑξῆς δ᾽ ἑζόμενοι πολιὴν ἅλα τύπτον ἐρετμοῖς.</p>
<p><a>μ148</a> ἡμῖν δ᾽ αὖ κατόπισθε νεὸς κυανοπρῴροιο</p>
<p><a>μ149</a> ἴκμενον οὖρον ἵει πλησίστιον, ἐσθλὸν ἑταῖρον,</p>
<p><a>μ150</a> Κίρκη ἐυπλόκαμος,  δεινὴ θεὸς αὐδήεσσα.</p>
<p><a>μ151</a> αὐτίκα δ᾽ ὅπλα ἕκαστα πονησάμενοι κατὰ νῆα</p>
<p><a>μ152</a> ἥμεθα: τὴν δ᾽ ἄνεμός τε κυβερνήτης τ᾽ ἴθυνε.</p>
<p><a>μ153</a> δὴ τότ᾽ ἐγὼν ἑτάροισι μετηύδων ἀχνύμενος κῆρ:</p>
<p><a>μ154</a> ὦ φίλοι, οὐ γὰρ χρὴ ἕνα ἴδμεναι οὐδὲ δύ᾽ οἴους</p>
<p><a>μ155</a> θέσφαθ᾽ ἅ μοι Κίρκη μυθήσατο,  δῖα θεάων:</p>
<p><a>μ156</a> ἀλλ᾽ ἐρέω μὲν ἐγών, ἵνα εἰδότες ἤ κε θάνωμεν</p>
<p><a>μ157</a> ἤ κεν ἀλευάμενοι θάνατον καὶ κῆρα φύγοιμεν.</p>
<p><a>μ158</a> Σειρήνων μὲν πρῶτον ἀνώγει θεσπεσιάων</p>
<p><a>μ159</a> φθόγγον ἀλεύασθαι καὶ λειμῶν᾽ ἀνθεμόεντα.</p>
<p><a>μ160</a> οἶον ἔμ᾽ ἠνώγει ὄπ᾽ ἀκουέμεν: ἀλλά με δεσμῷ</p>
<p><a>μ161</a> δήσατ᾽ ἐν ἀργαλέῳ, ὄφρ᾽ ἔμπεδον αὐτόθι μίμνω,</p>
<p><a>μ162</a> ὀρθὸν ἐν ἱστοπέδῃ, ἐκ δ᾽ αὐτοῦ πείρατ᾽ ἀνήφθω.</p>
<p><a>μ163</a> εἰ δέ κε λίσσωμαι ὑμέας λῦσαί τε κελεύω,</p>
<p><a>μ164</a> ὑμεῖς δὲ πλεόνεσσι τότ᾽ ἐν δεσμοῖσι πιέζειν.</p>
<p><a>μ165</a> ἦ τοι ἐγὼ τὰ ἕκαστα λέγων ἑτάροισι πίφαυσκον:</p>
<p><a>μ166</a> τόφρα δὲ καρπαλίμως ἐξίκετο νηῦς ἐυεργὴς</p>
<p><a>μ167</a> νῆσον Σειρήνοιιν: ἔπειγε γὰρ οὖρος ἀπήμων.</p>
<p><a>μ168</a> αὐτίκ᾽ ἔπειτ᾽ ἄνεμος μὲν ἐπαύσατο ἠδὲ γαλήνη</p>
<p><a>μ169</a> ἔπλετο νηνεμίη, κοίμησε δὲ κύματα δαίμων.</p>
<p><a>μ170</a> ἀνστάντες δ᾽ ἕταροι νεὸς ἱστία μηρύσαντο</p>
<p><a>μ171</a> καὶ τὰ μὲν ἐν νηὶ γλαφυρῇ θέσαν, οἱ δ᾽ ἐπ᾽ ἐρετμὰ</p>
<p><a>μ172</a> ἑζόμενοι λεύκαινον ὕδωρ ξεστῇς ἐλάτῃσιν.</p>
<p><a>μ173</a> αὐτὰρ ἐγὼ κηροῖο μέγαν τροχὸν ὀξέι χαλκῷ</p>
<p><a>μ174</a> τυτθὰ διατμήξας χερσὶ στιβαρῇσι πίεζον:</p>
<p><a>μ175</a> αἶψα δ᾽ ἰαίνετο κηρός,  ἐπεὶ κέλετο μεγάλη ἲς</p>
<p><a>μ176</a> Ἠελίου τ᾽ αὐγὴ Ὑπεριονίδαο ἄνακτος:</p>
<p><a>μ177</a> ἑξείης δ᾽ ἑτάροισιν ἐπ᾽ οὔατα πᾶσιν ἄλειψα.</p>
<p><a>μ178</a> οἱ δ᾽ ἐν νηί μ᾽ ἔδησαν ὁμοῦ χεῖράς τε πόδας τε</p>
<p><a>μ179</a> ὀρθὸν ἐν ἱστοπέδῃ, ἐκ δ᾽ αὐτοῦ πείρατ᾽ ἀνῆπτον:</p>
<p><a>μ180</a> αὐτοὶ δ᾽ ἑζόμενοι πολιὴν ἅλα τύπτον ἐρετμοῖς.</p>
<p><a>μ181</a> ἀλλ᾽ ὅτε τόσσον ἀπῆμεν ὅσον τε γέγωνε βοήσας,</p>
<p><a>μ182</a> ῥίμφα διώκοντες, τὰς δ᾽ οὐ λάθεν ὠκύαλος νηῦς</p>
<p><a>μ183</a> ἐγγύθεν ὀρνυμένη, λιγυρὴν δ᾽ ἔντυνον ἀοιδήν:</p>
<p><a>μ184</a> δεῦρ᾽ ἄγ᾽ ἰών, πολύαιν᾽ Ὀδυσεῦ, μέγα κῦδος Ἀχαιῶν,</p>
<p><a>μ185</a> νῆα κατάστησον,  ἵνα νωιτέρην ὄπ ἀκούσῃς.</p>
<p><a>μ186</a> οὐ γάρ πώ τις τῇδε παρήλασε νηὶ μελαίνῃ,</p>
<p><a>μ187</a> πρίν γ᾽ ἡμέων μελίγηρυν ἀπὸ στομάτων ὄπ᾽ ἀκοῦσαι,</p>
<p><a>μ188</a> ἀλλ᾽ ὅ γε τερψάμενος νεῖται καὶ πλείονα εἰδώς.</p>
<p><a>μ189</a> ἴδμεν γάρ τοι πάνθ᾽ ὅσ᾽ ἐνὶ Τροίῃ εὐρείῃ</p>
<p><a>μ190</a> Ἀργεῖοι Τρῶές τε θεῶν ἰότητι μόγησαν,</p>
<p><a>μ191</a> ἴδμεν δ᾽, ὅσσα γένηται ἐπὶ χθονὶ πουλυβοτείρῃ.</p>
<p><a>μ192</a> ὣς φάσαν ἱεῖσαι ὄπα κάλλιμον: αὐτὰρ ἐμὸν κῆρ</p>
<p><a>μ193</a> ἤθελ᾽ ἀκουέμεναι, λῦσαί τ᾽ ἐκέλευον ἑταίρους</p>
<p><a>μ194</a> ὀφρύσι νευστάζων: οἱ δὲ προπεσόντες ἔρεσσον.</p>
<p><a>μ195</a> αὐτίκα δ᾽ ἀνστάντες Περιμήδης Εὐρύλοχός τε</p>
<p><a>μ196</a> πλείοσί μ᾽ ἐν δεσμοῖσι δέον μᾶλλόν τε πίεζον.</p>
<p><a>μ197</a> αὐτὰρ ἐπεὶ δὴ τάς γε παρήλασαν, οὐδ᾽ ἔτ᾽ ἔπειτα</p>
<p><a>μ198</a> φθογγῆς Σειρήνων ἠκούομεν οὐδέ τ᾽ ἀοιδῆς,</p>
<p><a>μ199</a> αἶψ᾽ ἀπὸ κηρὸν ἕλοντο ἐμοὶ ἐρίηρες ἑταῖροι,</p>
<p><a>μ200</a> ὅν σφιν ἐπ᾽ ὠσὶν ἄλειψ᾽,  ἐμέ τ᾽ ἐκ δεσμῶν ἀνέλυσαν.</p>
<p><a>μ201</a> ἀλλ᾽ ὅτε δὴ τὴν νῆσον ἐλείπομεν, αὐτίκ᾽ ἔπειτα</p>
<p><a>μ202</a> καπνὸν καὶ μέγα κῦμα ἴδον καὶ δοῦπον ἄκουσα.</p>
<p><a>μ203</a> τῶν δ᾽ ἄρα δεισάντων ἐκ χειρῶν ἔπτατ᾽ ἐρετμά,</p>
<p><a>μ204</a> βόμβησαν δ᾽ ἄρα πάντα κατὰ ῥόον: ἔσχετο δ᾽ αὐτοῦ</p>
<p><a>μ205</a> νηῦς,  ἐπεὶ οὐκέτ᾽ ἐρετμὰ προήκεα χερσὶν ἔπειγον.</p>
<p><a>μ206</a> αὐτὰρ ἐγὼ διὰ νηὸς ἰὼν ὤτρυνον ἑταίρους</p>
<p><a>μ207</a> μειλιχίοις ἐπέεσσι παρασταδὸν ἄνδρα ἕκαστον:</p>
<p><a>μ208</a>  ὦ φίλοι, οὐ γάρ πώ τι κακῶν ἀδαήμονές εἰμεν:</p>
<p><a>μ209</a> οὐ μὲν δὴ τόδε μεῖζον ἕπει κακόν, ἢ ὅτε Κύκλωψ</p>
<p><a>μ210</a> εἴλει ἐνὶ σπῆι γλαφυρῷ κρατερῆφι βίηφιν:</p>
<p><a>μ211</a> ἀλλὰ καὶ ἔνθεν ἐμῇ ἀρετῇ, βουλῇ τε νόῳ τε,</p>
<p><a>μ212</a> ἐκφύγομεν, καί που τῶνδε μνήσεσθαι ὀίω.</p>
<p><a>μ213</a> νῦν δ᾽ ἄγεθ᾽, ὡς ἂν ἐγὼ εἴπω, πειθώμεθα πάντες.</p>
<p><a>μ214</a> ὑμεῖς μὲν κώπῃσιν ἁλὸς ῥηγμῖνα βαθεῖαν</p>
<p><a>μ215</a> τύπτετε κληίδεσσιν ἐφήμενοι,  αἴ κέ ποθι Ζεὺς</p>
<p><a>μ216</a> δώῃ τόνδε γ᾽ ὄλεθρον ὑπεκφυγέειν καὶ ἀλύξαι:</p>
<p><a>μ217</a> σοὶ δέ, κυβερνῆθ᾽, ὧδ᾽ ἐπιτέλλομαι: ἀλλ᾽ ἐνὶ θυμῷ</p>
<p><a>μ218</a> βάλλευ, ἐπεὶ νηὸς γλαφυρῆς οἰήια νωμᾷς.</p>
<p><a>μ219</a> τούτου μὲν καπνοῦ καὶ κύματος ἐκτὸς ἔεργε</p>
<p><a>μ220</a> νῆα,  σὺ δὲ σκοπέλου ἐπιμαίεο, μή σε λάθῃσι</p>
<p><a>μ221</a> κεῖσ᾽ ἐξορμήσασα καὶ ἐς κακὸν ἄμμε βάλῃσθα.</p>
<p><a>μ222</a> ὣς ἐφάμην, οἱ δ᾽ ὦκα ἐμοῖς ἐπέεσσι πίθοντο.</p>
<p><a>μ223</a> Σκύλλην δ᾽ οὐκέτ᾽ ἐμυθεόμην, ἄπρηκτον ἀνίην,</p>
<p><a>μ224</a> μή πώς μοι δείσαντες ἀπολλήξειαν ἑταῖροι</p>
<p><a>μ225</a> εἰρεσίης,  ἐντὸς δὲ πυκάζοιεν σφέας αὐτούς.</p>
<p><a>μ226</a> καὶ τότε δὴ Κίρκης μὲν ἐφημοσύνης ἀλεγεινῆς</p>
<p><a>μ227</a> λανθανόμην, ἐπεὶ οὔ τί μ᾽ ἀνώγει θωρήσσεσθαι:</p>
<p><a>μ228</a> αὐτὰρ ἐγὼ καταδὺς κλυτὰ τεύχεα καὶ δύο δοῦρε</p>
<p><a>μ229</a> μάκρ᾽ ἐν χερσὶν ἑλὼν εἰς ἴκρια νηὸς ἔβαινον</p>
<p><a>μ230</a> πρῴρης: ἔνθεν γάρ μιν ἐδέγμην πρῶτα φανεῖσθαι</p>
<p><a>μ231</a> Σκύλλην πετραίην, ἥ μοι φέρε πῆμ᾽ ἑτάροισιν.</p>
<p><a>μ232</a> οὐδέ πῃ ἀθρῆσαι δυνάμην, ἔκαμον δέ μοι ὄσσε</p>
<p><a>μ233</a> πάντῃ παπταίνοντι πρὸς ἠεροειδέα πέτρην.</p>
<p><a>μ234</a> ἡμεῖς μὲν στεινωπὸν ἀνεπλέομεν γοόωντες:</p>
<p><a>μ235</a> ἔνθεν μὲν Σκύλλη,  ἑτέρωθι δὲ δῖα Χάρυβδις</p>
<p><a>μ236</a> δεινὸν ἀνερροίβδησε θαλάσσης ἁλμυρὸν ὕδωρ.</p>
<p><a>μ237</a> ἦ τοι ὅτ᾽ ἐξεμέσειε, λέβης ὣς ἐν πυρὶ πολλῷ</p>
<p><a>μ238</a> πᾶσ᾽ ἀναμορμύρεσκε κυκωμένη, ὑψόσε δ᾽ ἄχνη</p>
<p><a>μ239</a> ἄκροισι σκοπέλοισιν ἐπ᾽ ἀμφοτέροισιν ἔπιπτεν:</p>
<p><a>μ240</a> ἀλλ᾽ ὅτ᾽ ἀναβρόξειε θαλάσσης ἁλμυρὸν ὕδωρ,</p>
<p><a>μ241</a> πᾶσ᾽ ἔντοσθε φάνεσκε κυκωμένη, ἀμφὶ δὲ πέτρη</p>
<p><a>μ242</a> δεινὸν ἐβεβρύχει, ὑπένερθε δὲ γαῖα φάνεσκε</p>
<p><a>μ243</a> ψάμμῳ κυανέη: τοὺς δὲ χλωρὸν δέος ᾕρει.</p>
<p><a>μ244</a> ἡμεῖς μὲν πρὸς τὴν ἴδομεν δείσαντες ὄλεθρον:</p>
<p><a>μ245</a> τόφρα δέ μοι Σκύλλη γλαφυρῆς ἐκ νηὸς ἑταίρους</p>
<p><a>μ246</a> ἓξ ἕλεθ᾽, οἳ χερσίν τε βίηφί τε φέρτατοι ἦσαν.</p>
<p><a>μ247</a> σκεψάμενος δ᾽ ἐς νῆα θοὴν ἅμα καὶ μεθ᾽ ἑταίρους</p>
<p><a>μ248</a> ἤδη τῶν ἐνόησα πόδας καὶ χεῖρας ὕπερθεν</p>
<p><a>μ249</a> ὑψόσ᾽ ἀειρομένων: ἐμὲ δὲ φθέγγοντο καλεῦντες</p>
<p><a>μ250</a> ἐξονομακλήδην,  τότε γ᾽ ὕστατον, ἀχνύμενοι κῆρ.</p>
<p><a>μ251</a> ὡς δ᾽ ὅτ᾽ ἐπὶ προβόλῳ ἁλιεὺς περιμήκεϊ ῥάβδῳ</p>
<p><a>μ252</a> ἰχθύσι τοῖς ὀλίγοισι δόλον κατὰ εἴδατα βάλλων</p>
<p><a>μ253</a> ἐς πόντον προΐησι βοὸς κέρας ἀγραύλοιο,</p>
<p><a>μ254</a> ἀσπαίροντα δ᾽ ἔπειτα λαβὼν ἔρριψε θύραζε,</p>
<p><a>μ255</a> ὣς οἵ γ᾽ ἀσπαίροντες ἀείροντο προτὶ πέτρας:</p>
<p><a>μ256</a> αὐτοῦ δ᾽ εἰνὶ θύρῃσι κατήσθιε κεκληγῶτας</p>
<p><a>μ257</a> χεῖρας ἐμοὶ ὀρέγοντας ἐν αἰνῇ δηιοτῆτι:</p>
<p><a>μ258</a> οἴκτιστον δὴ κεῖνο ἐμοῖς ἴδον ὀφθαλμοῖσι</p>
<p><a>μ259</a> πάντων, ὅσσ᾽ ἐμόγησα πόρους ἁλὸς ἐξερεείνων.</p>
<p><a>μ260</a> αὐτὰρ ἐπεὶ πέτρας φύγομεν δεινήν τε Χάρυβδιν</p>
<p><a>μ261</a> Σκύλλην τ᾽, αὐτίκ᾽ ἔπειτα θεοῦ ἐς ἀμύμονα νῆσον</p>
<p><a>μ262</a> ἱκόμεθ᾽: ἔνθα δ᾽ ἔσαν καλαὶ βόες εὐρυμέτωποι,</p>
<p><a>μ263</a> πολλὰ δὲ ἴφια μῆλ᾽ Ὑπερίονος Ἠελίοιο.</p>
<p><a>μ264</a> δὴ τότ᾽ ἐγὼν ἔτι πόντῳ ἐὼν ἐν νηὶ μελαίνῃ</p>
<p><a>μ265</a> μυκηθμοῦ τ᾽ ἤκουσα βοῶν αὐλιζομενάων</p>
<p><a>μ266</a> οἰῶν τε βληχήν: καί μοι ἔπος ἔμπεσε θυμῷ</p>
<p><a>μ267</a> μάντηος ἀλαοῦ, Θηβαίου Τειρεσίαο,</p>
<p><a>μ268</a> Κίρκης τ᾽ Αἰαίης, ἥ μοι μάλα πόλλ᾽ ἐπέτελλε</p>
<p><a>μ269</a> νῆσον ἀλεύασθαι τερψιμβρότου Ἠελίοιο.</p>
<p><a>μ270</a> δὴ τότ᾽ ἐγὼν ἑτάροισι μετηύδων ἀχνύμενος κῆρ:</p>
<p><a>μ271</a> κέκλυτέ μευ μύθων κακά περ πάσχοντες ἑταῖροι,</p>
<p><a>μ272</a> ὄφρ᾽ ὑμῖν εἴπω μαντήια Τειρεσίαο</p>
<p><a>μ273</a> Κίρκης τ᾽ Αἰαίης, ἥ μοι μάλα πόλλ᾽ ἐπέτελλε</p>
<p><a>μ274</a> νῆσον ἀλεύασθαι τερψιμβρότου Ἠελίοιο:</p>
<p><a>μ275</a> ἔνθα γὰρ αἰνότατον κακὸν ἔμμεναι ἄμμιν ἔφασκεν.</p>
<p><a>μ276</a> ἀλλὰ παρὲξ τὴν νῆσον ἐλαύνετε νῆα μέλαιναν.</p>
<p><a>μ277</a> ὣς ἐφάμην, τοῖσιν δὲ κατεκλάσθη φίλον ἦτορ.</p>
<p><a>μ278</a> αὐτίκα δ᾽ Εὐρύλοχος στυγερῷ μ᾽ ἠμείβετο μύθῳ:</p>
<p><a>μ279</a> σχέτλιός εἰς, Ὀδυσεῦ: περί τοι μένος, οὐδέ τι γυῖα</p>
<p><a>μ280</a> κάμνεις: ἦ ῥά νυ σοί γε σιδήρεα πάντα τέτυκται,</p>
<p><a>μ281</a> ὅς ῥ᾽ ἑτάρους καμάτῳ ἁδηκότας ἠδὲ καὶ ὕπνῳ</p>
<p><a>μ282</a> οὐκ ἐάᾳς γαίης ἐπιβήμεναι, ἔνθα κεν αὖτε</p>
<p><a>μ283</a> νήσῳ ἐν ἀμφιρύτῃ λαρὸν τετυκοίμεθα δόρπον,</p>
<p><a>μ284</a> ἀλλ᾽ αὔτως διὰ νύκτα θοὴν ἀλάλησθαι ἄνωγας</p>
<p><a>μ285</a> νήσου ἀποπλαγχθέντας ἐν ἠεροειδέι πόντῳ.</p>
<p><a>μ286</a> ἐκ νυκτῶν δ᾽ ἄνεμοι χαλεποί, δηλήματα νηῶν,</p>
<p><a>μ287</a> γίγνονται: πῇ κέν τις ὑπεκφύγοι αἰπὺν ὄλεθρον,</p>
<p><a>μ288</a> ἤν πως ἐξαπίνης ἔλθῃ ἀνέμοιο θύελλα,</p>
<p><a>μ289</a> ἢ Νότου ἢ Ζεφύροιο δυσαέος, οἵ τε μάλιστα</p>
<p><a>μ290</a> νῆα διαρραίουσι θεῶν ἀέκητι ἀνάκτων.</p>
<p><a>μ291</a> ἀλλ᾽ ἦ τοι νῦν μὲν πειθώμεθα νυκτὶ μελαίνῃ</p>
<p><a>μ292</a> δόρπον θ᾽ ὁπλισόμεσθα θοῇ παρὰ νηὶ μένοντες,</p>
<p><a>μ293</a> ἠῶθεν δ᾽ ἀναβάντες ἐνήσομεν εὐρέι πόντῳ.</p>
<p><a>μ294</a> ὣς ἔφατ᾽ Εὐρύλοχος, ἐπὶ δ᾽ ᾔνεον ἄλλοι ἑταῖροι.</p>
<p><a>μ295</a> καὶ τότε δὴ γίγνωσκον ὃ δὴ κακὰ μήδετο δαίμων,</p>
<p><a>μ296</a> καί μιν φωνήσας ἔπεα πτερόεντα προσηύδων:</p>
<p><a>μ297</a> Εὐρύλοχ᾽, ἦ μάλα δή με βιάζετε μοῦνον ἐόντα.</p>
<p><a>μ298</a> ἀλλ᾽ ἄγε νῦν μοι πάντες ὀμόσσατε καρτερὸν ὅρκον:</p>
<p><a>μ299</a> εἴ κέ τιν᾽ ἠὲ βοῶν ἀγέλην ἢ πῶυ μέγ᾽ οἰῶν</p>
<p><a>μ300</a> εὕρωμεν,  μή πού τις ἀτασθαλίῃσι κακῇσιν</p>
<p><a>μ301</a> ἢ βοῦν ἠέ τι μῆλον ἀποκτάνῃ: ἀλλὰ ἕκηλοι</p>
<p><a>μ302</a> ἐσθίετε βρώμην, τὴν ἀθανάτη πόρε Κίρκη.</p>
<p><a>μ303</a> ὣς ἐφάμην, οἱ δ᾽ αὐτίκ᾽ ἀπώμνυον, ὡς ἐκέλευον.</p>
<p><a>μ304</a> αὐτὰρ ἐπεί ῥ᾽ ὄμοσάν τε τελεύτησάν τε τὸν ὅρκον,</p>
<p><a>μ305</a> στήσαμεν ἐν λιμένι γλαφυρῷ ἐυεργέα νῆα</p>
<p><a>μ306</a> ἄγχ᾽ ὕδατος γλυκεροῖο, καὶ ἐξαπέβησαν ἑταῖροι</p>
<p><a>μ307</a> νηός, ἔπειτα δὲ δόρπον ἐπισταμένως τετύκοντο.</p>
<p><a>μ308</a> αὐτὰρ ἐπεὶ πόσιος καὶ ἐδητύος ἐξ ἔρον ἕντο,</p>
<p><a>μ309</a> μνησάμενοι δὴ ἔπειτα φίλους ἔκλαιον ἑταίρους,</p>
<p><a>μ310</a> οὓς ἔφαγε Σκύλλη γλαφυρῆς ἐκ νηὸς ἑλοῦσα:</p>
<p><a>μ311</a> κλαιόντεσσι δὲ τοῖσιν ἐπήλυθε νήδυμος ὕπνος.</p>
<p><a>μ312</a> ἦμος δὲ τρίχα νυκτὸς ἔην, μετὰ δ᾽ ἄστρα βεβήκει,</p>
<p><a>μ313</a> ὦρσεν ἔπι ζαῆν ἄνεμον νεφεληγερέτα Ζεὺς</p>
<p><a>μ314</a> λαίλαπι θεσπεσίῃ, σὺν δὲ νεφέεσσι κάλυψε</p>
<p><a>μ315</a> γαῖαν ὁμοῦ καὶ πόντον: ὀρώρει δ᾽ οὐρανόθεν νύξ.</p>
<p><a>μ316</a> ἦμος δ᾽ ἠριγένεια φάνη ῥοδοδάκτυλος Ἠώς,</p>
<p><a>μ317</a> νῆα μὲν ὡρμίσαμεν κοῖλον σπέος εἰσερύσαντες.</p>
<p><a>μ318</a> ἔνθα δ᾽ ἔσαν νυμφέων καλοὶ χοροὶ ἠδὲ θόωκοι:</p>
<p><a>μ319</a> καὶ τότ᾽ ἐγὼν ἀγορὴν θέμενος μετὰ μῦθον ἔειπον:</p>
<p><a>μ320</a> ὦ φίλοι,  ἐν γὰρ νηὶ θοῇ βρῶσίς τε πόσις τε</p>
<p><a>μ321</a> ἔστιν, τῶν δὲ βοῶν ἀπεχώμεθα, μή τι πάθωμεν:</p>
<p><a>μ322</a> δεινοῦ γὰρ θεοῦ αἵδε βόες καὶ ἴφια μῆλα,</p>
<p><a>μ323</a> Ἠελίου, ὃς πάντ᾽ ἐφορᾷ καὶ πάντ᾽ ἐπακούει.</p>
<p><a>μ324</a> ὣς ἐφάμην, τοῖσιν δ᾽ ἐπεπείθετο θυμὸς ἀγήνωρ.</p>
<p><a>μ325</a> μῆνα δὲ πάντ᾽ ἄλληκτος ἄη Νότος,  οὐδέ τις ἄλλος</p>
<p><a>μ326</a> γίγνετ᾽ ἔπειτ᾽ ἀνέμων εἰ μὴ Εὖρός τε Νότος τε.</p>
<p><a>μ327</a> οἱ δ᾽ ἧος μὲν σῖτον ἔχον καὶ οἶνον ἐρυθρόν,</p>
<p><a>μ328</a> τόφρα βοῶν ἀπέχοντο λιλαιόμενοι βιότοιο.</p>
<p><a>μ329</a> ἀλλ᾽ ὅτε δὴ νηὸς ἐξέφθιτο ἤια πάντα,</p>
<p><a>μ330</a> καὶ δὴ ἄγρην ἐφέπεσκον ἀλητεύοντες ἀνάγκῃ,</p>
<p><a>μ331</a> ἰχθῦς ὄρνιθάς τε, φίλας ὅ τι χεῖρας ἵκοιτο,</p>
<p><a>μ332</a> γναμπτοῖς ἀγκίστροισιν, ἔτειρε δὲ γαστέρα λιμός:</p>
<p><a>μ333</a> δὴ τότ᾽ ἐγὼν ἀνὰ νῆσον ἀπέστιχον, ὄφρα θεοῖσιν</p>
<p><a>μ334</a> εὐξαίμην, εἴ τίς μοι ὁδὸν φήνειε νέεσθαι.</p>
<p><a>μ335</a> ἀλλ᾽ ὅτε δὴ διὰ νήσου ἰὼν ἤλυξα ἑταίρους,</p>
<p><a>μ336</a> χεῖρας νιψάμενος, ὅθ᾽ ἐπὶ σκέπας ἦν ἀνέμοιο,</p>
<p><a>μ337</a> ἠρώμην πάντεσσι θεοῖς οἳ Ὄλυμπον ἔχουσιν:</p>
<p><a>μ338</a> οἱ δ᾽ ἄρα μοι γλυκὺν ὕπνον ἐπὶ βλεφάροισιν ἔχευαν.</p>
<p><a>μ339</a> Εὐρύλοχος δ᾽ ἑτάροισι κακῆς ἐξήρχετο βουλῆς:</p>
<p><a>μ340</a> κέκλυτέ μευ μύθων κακά περ πάσχοντες ἑταῖροι.</p>
<p><a>μ341</a> πάντες μὲν στυγεροὶ θάνατοι δειλοῖσι βροτοῖσι,</p>
<p><a>μ342</a> λιμῷ δ᾽ οἴκτιστον θανέειν καὶ πότμον ἐπισπεῖν.</p>
<p><a>μ343</a> ἀλλ᾽ ἄγετ᾽, Ἠελίοιο βοῶν ἐλάσαντες ἀρίστας</p>
<p><a>μ344</a> ῥέξομεν ἀθανάτοισι, τοὶ οὐρανὸν εὐρὺν ἔχουσιν.</p>
<p><a>μ345</a> εἰ δέ κεν εἰς Ἰθάκην ἀφικοίμεθα,  πατρίδα γαῖαν,</p>
<p><a>μ346</a> αἶψά κεν Ἠελίῳ Ὑπερίονι πίονα νηὸν</p>
<p><a>μ347</a> τεύξομεν, ἐν δέ κε θεῖμεν ἀγάλματα πολλὰ καὶ ἐσθλά.</p>
<p><a>μ348</a> εἰ δὲ χολωσάμενός τι βοῶν ὀρθοκραιράων</p>
<p><a>μ349</a> νῆ᾽ ἐθέλῃ ὀλέσαι, ἐπὶ δ᾽ ἕσπωνται θεοὶ ἄλλοι,</p>
<p><a>μ350</a> βούλομ᾽ ἅπαξ πρὸς κῦμα χανὼν ἀπὸ θυμὸν ὀλέσσαι,</p>
<p><a>μ351</a> ἢ δηθὰ στρεύγεσθαι ἐὼν ἐν νήσῳ ἐρήμῃ.</p>
<p><a>μ352</a> ὣς ἔφατ᾽ Εὐρύλοχος, ἐπὶ δ᾽ ᾔνεον ἄλλοι ἑταῖροι.</p>
<p><a>μ353</a> αὐτίκα δ᾽ Ἠελίοιο βοῶν ἐλάσαντες ἀρίστας</p>
<p><a>μ354</a> ἐγγύθεν, οὐ γὰρ τῆλε νεὸς κυανοπρῴροιο</p>
<p><a>μ355</a> βοσκέσκονθ᾽ ἕλικες καλαὶ βόες εὐρυμέτωποι:</p>
<p><a>μ356</a> τὰς δὲ περίστησάν τε καὶ εὐχετόωντο θεοῖσιν,</p>
<p><a>μ357</a> φύλλα δρεψάμενοι τέρενα δρυὸς ὑψικόμοιο:</p>
<p><a>μ358</a> οὐ γὰρ ἔχον κρῖ λευκὸν ἐυσσέλμου ἐπὶ νηός.</p>
<p><a>μ359</a> αὐτὰρ ἐπεί ῥ᾽ εὔξαντο καὶ ἔσφαξαν καὶ ἔδειραν,</p>
<p><a>μ360</a> μηρούς τ᾽ ἐξέταμον κατά τε κνίσῃ ἐκάλυψαν</p>
<p><a>μ361</a> δίπτυχα ποιήσαντες, ἐπ᾽ αὐτῶν δ᾽ ὠμοθέτησαν.</p>
<p><a>μ362</a> οὐδ᾽ εἶχον μέθυ λεῖψαι ἐπ᾽ αἰθομένοις ἱεροῖσιν,</p>
<p><a>μ363</a> ἀλλ᾽ ὕδατι σπένδοντες ἐπώπτων ἔγκατα πάντα.</p>
<p><a>μ364</a> αὐτὰρ ἐπεὶ κατὰ μῆρ᾽ ἐκάη καὶ σπλάγχνα πάσαντο,</p>
<p><a>μ365</a> μίστυλλόν τ᾽ ἄρα τἆλλα καὶ ἀμφ᾽ ὀβελοῖσιν ἔπειραν.</p>
<p><a>μ366</a> καὶ τότε μοι βλεφάρων ἐξέσσυτο νήδυμος ὕπνος,</p>
<p><a>μ367</a> βῆν δ᾽ ἰέναι ἐπὶ νῆα θοὴν καὶ θῖνα θαλάσσης.</p>
<p><a>μ368</a> ἀλλ᾽ ὅτε δὴ σχεδὸν ἦα κιὼν νεὸς ἀμφιελίσσης,</p>
<p><a>μ369</a> καὶ τότε με κνίσης ἀμφήλυθεν ἡδὺς ἀυτμή.</p>
<p><a>μ370</a> οἰμώξας δὲ θεοῖσι μέγ᾽ ἀθανάτοισι γεγώνευν:</p>
<p><a>μ371</a> Ζεῦ πάτερ ἠδ᾽ ἄλλοι μάκαρες θεοὶ αἰὲν ἐόντες,</p>
<p><a>μ372</a> ἦ με μάλ᾽ εἰς ἄτην κοιμήσατε νηλέι ὕπνῳ.</p>
<p><a>μ373</a> οἱ δ᾽ ἕταροι μέγα ἔργον ἐμητίσαντο μένοντες.</p>
<p><a>μ374</a> ὠκέα δ᾽ Ἠελίῳ Ὑπερίονι ἄγγελος ἦλθε</p>
<p><a>μ375</a> Λαμπετίη τανύπεπλος,  ὅ οἱ βόας ἔκταμεν ἡμεῖς.</p>
<p><a>μ376</a> αὐτίκα δ᾽ ἀθανάτοισι μετηύδα χωόμενος κῆρ:</p>
<p><a>μ377</a> Ζεῦ πάτερ ἠδ᾽ ἄλλοι μάκαρες θεοὶ αἰὲν ἐόντες,</p>
<p><a>μ378</a> τῖσαι δὴ ἑτάρους Λαερτιάδεω Ὀδυσῆος,</p>
<p><a>μ379</a> οἵ μευ βοῦς ἔκτειναν ὑπέρβιον, ᾗσιν ἐγώ γε</p>
<p><a>μ380</a> χαίρεσκον μὲν ἰὼν εἰς οὐρανὸν ἀστερόεντα,</p>
<p><a>μ381</a> ἠδ᾽ ὁπότ᾽ ἂψ ἐπὶ γαῖαν ἀπ᾽ οὐρανόθεν προτραποίμην.</p>
<p><a>μ382</a> εἰ δέ μοι οὐ τίσουσι βοῶν ἐπιεικέ᾽ ἀμοιβήν,</p>
<p><a>μ383</a> δύσομαι εἰς Ἀίδαο καὶ ἐν νεκύεσσι φαείνω.</p>
<p><a>μ384</a> τὸν δ᾽ ἀπαμειβόμενος προσέφη νεφεληγερέτα Ζεύς:</p>
<p><a>μ385</a> Ἠέλι᾽,  ἦ τοι μὲν σὺ μετ᾽ ἀθανάτοισι φάεινε</p>
<p><a>μ386</a> καὶ θνητοῖσι βροτοῖσιν ἐπὶ ζείδωρον ἄρουραν:</p>
<p><a>μ387</a> τῶν δέ κ᾽ ἐγὼ τάχα νῆα θοὴν ἀργῆτι κεραυνῷ</p>
<p><a>μ388</a> τυτθὰ βαλὼν κεάσαιμι μέσῳ ἐνὶ οἴνοπι πόντῳ.</p>
<p><a>μ389</a> ταῦτα δ᾽ ἐγὼν ἤκουσα Καλυψοῦς ἠυκόμοιο:</p>
<p><a>μ390</a> ἡ δ᾽ ἔφη Ἑρμείαο διακτόρου αὐτὴ ἀκοῦσαι.</p>
<p><a>μ391</a> αὐτὰρ ἐπεί ῥ᾽ ἐπὶ νῆα κατήλυθον ἠδὲ θάλασσαν,</p>
<p><a>μ392</a> νείκεον ἄλλοθεν ἄλλον ἐπισταδόν, οὐδέ τι μῆχος</p>
<p><a>μ393</a> εὑρέμεναι δυνάμεσθα, βόες δ᾽ ἀποτέθνασαν ἤδη.</p>
<p><a>μ394</a> τοῖσιν δ᾽ αὐτίκ᾽ ἔπειτα θεοὶ τέραα προύφαινον:</p>
<p><a>μ395</a> εἷρπον μὲν ῥινοί,  κρέα δ᾽ ἀμφ᾽ ὀβελοῖσι μεμύκει,</p>
<p><a>μ396</a> ὀπταλέα τε καὶ ὠμά, βοῶν δ᾽ ὣς γίγνετο φωνή.</p>
<p><a>μ397</a> ἑξῆμαρ μὲν ἔπειτα ἐμοὶ ἐρίηρες ἑταῖροι</p>
<p><a>μ398</a> δαίνυντ᾽ Ἠελίοιο βοῶν ἐλάσαντες ἀρίστας:</p>
<p><a>μ399</a> ἀλλ᾽ ὅτε δὴ ἕβδομον ἦμαρ ἐπὶ Ζεὺς θῆκε Κρονίων,</p>
<p><a>μ400</a> καὶ τότ᾽ ἔπειτ᾽ ἄνεμος μὲν ἐπαύσατο λαίλαπι θύων,</p>
<p><a>μ401</a> ἡμεῖς δ᾽ αἶψ᾽ ἀναβάντες ἐνήκαμεν εὐρέι πόντῳ,</p>
<p><a>μ402</a> ἱστὸν στησάμενοι ἀνά θ᾽ ἱστία λεύκ᾽ ἐρύσαντες.</p>
<p><a>μ403</a> ἀλλ᾽ ὅτε δὴ τὴν νῆσον ἐλείπομεν, οὐδέ τις ἄλλη</p>
<p><a>μ404</a> φαίνετο γαιάων, ἀλλ᾽ οὐρανὸς ἠδὲ θάλασσα,</p>
<p><a>μ405</a> δὴ τότε κυανέην νεφέλην ἔστησε Κρονίων</p>
<p><a>μ406</a> νηὸς ὕπερ γλαφυρῆς, ἤχλυσε δὲ πόντος ὑπ᾽ αὐτῆς.</p>
<p><a>μ407</a> ἡ δ᾽ ἔθει οὐ μάλα πολλὸν ἐπὶ χρόνον: αἶψα γὰρ ἦλθε</p>
<p><a>μ408</a> κεκληγὼς Ζέφυρος μεγάλῃ σὺν λαίλαπι θύων,</p>
<p><a>μ409</a> ἱστοῦ δὲ προτόνους ἔρρηξ᾽ ἀνέμοιο θύελλα</p>
<p><a>μ410</a> ἀμφοτέρους: ἱστὸς δ᾽ ὀπίσω πέσεν,  ὅπλα τε πάντα</p>
<p><a>μ411</a> εἰς ἄντλον κατέχυνθ᾽. ὁ δ᾽ ἄρα πρυμνῇ ἐνὶ νηὶ</p>
<p><a>μ412</a> πλῆξε κυβερνήτεω κεφαλήν, σὺν δ᾽ ὀστέ᾽ ἄραξε</p>
<p><a>μ413</a> πάντ᾽ ἄμυδις κεφαλῆς: ὁ δ᾽ ἄρ᾽ ἀρνευτῆρι ἐοικὼς</p>
<p><a>μ414</a> κάππεσ᾽ ἀπ᾽ ἰκριόφιν, λίπε δ᾽ ὀστέα θυμὸς ἀγήνωρ.</p>
<p><a>μ415</a> Ζεὺς δ᾽ ἄμυδις βρόντησε καὶ ἔμβαλε νηὶ κεραυνόν:</p>
<p><a>μ416</a> ἡ δ᾽ ἐλελίχθη πᾶσα Διὸς πληγεῖσα κεραυνῷ,</p>
<p><a>μ417</a> ἐν δὲ θεείου πλῆτο, πέσον δ᾽ ἐκ νηὸς ἑταῖροι.</p>
<p><a>μ418</a> οἱ δὲ κορώνῃσιν ἴκελοι περὶ νῆα μέλαιναν</p>
<p><a>μ419</a> κύμασιν ἐμφορέοντο, θεὸς δ᾽ ἀποαίνυτο νόστον.</p>
<p><a>μ420</a> αὐτὰρ ἐγὼ διὰ νηὸς ἐφοίτων,  ὄφρ᾽ ἀπὸ τοίχους</p>
<p><a>μ421</a> λῦσε κλύδων τρόπιος, τὴν δὲ ψιλὴν φέρε κῦμα,</p>
<p><a>μ422</a> ἐκ δέ οἱ ἱστὸν ἄραξε ποτὶ τρόπιν. αὐτὰρ ἐπ᾽ αὐτῷ</p>
<p><a>μ423</a> ἐπίτονος βέβλητο, βοὸς ῥινοῖο τετευχώς:</p>
<p><a>μ424</a> τῷ ῥ᾽ ἄμφω συνέεργον, ὁμοῦ τρόπιν ἠδὲ καὶ ἱστόν,</p>
<p><a>μ425</a> ἑζόμενος δ᾽ ἐπὶ τοῖς φερόμην ὀλοοῖς ἀνέμοισιν.</p>
<p><a>μ426</a> ἔνθ᾽ ἦ τοι Ζέφυρος μὲν ἐπαύσατο λαίλαπι θύων,</p>
<p><a>μ427</a> ἦλθε δ᾽ ἐπὶ Νότος ὦκα, φέρων ἐμῷ ἄλγεα θυμῷ,</p>
<p><a>μ428</a> ὄφρ᾽ ἔτι τὴν ὀλοὴν ἀναμετρήσαιμι Χάρυβδιν.</p>
<p><a>μ429</a> παννύχιος φερόμην, ἅμα δ᾽ ἠελίῳ ἀνιόντι</p>
<p><a>μ430</a> ἦλθον ἐπὶ Σκύλλης σκόπελον δεινήν τε Χάρυβδιν.</p>
<p><a>μ431</a> ἡ μὲν ἀνερροίβδησε θαλάσσης ἁλμυρὸν ὕδωρ:</p>
<p><a>μ432</a> αὐτὰρ ἐγὼ ποτὶ μακρὸν ἐρινεὸν ὑψόσ᾽ ἀερθείς,</p>
<p><a>μ433</a> τῷ προσφὺς ἐχόμην ὡς νυκτερίς. οὐδέ πῃ εἶχον</p>
<p><a>μ434</a> οὔτε στηρίξαι ποσὶν ἔμπεδον οὔτ᾽ ἐπιβῆναι:</p>
<p><a>μ435</a> ῥίζαι γὰρ ἑκὰς εἶχον, ἀπήωροι δ᾽ ἔσαν ὄζοι,</p>
<p><a>μ436</a> μακροί τε μεγάλοι τε, κατεσκίαον δὲ Χάρυβδιν.</p>
<p><a>μ437</a> νωλεμέως δ᾽ ἐχόμην, ὄφρ᾽ ἐξεμέσειεν ὀπίσσω</p>
<p><a>μ438</a> ἱστὸν καὶ τρόπιν αὖτις: ἐελδομένῳ δέ μοι ἦλθον</p>
<p><a>μ439</a> ὄψ᾽: ἦμος δ᾽ ἐπὶ δόρπον ἀνὴρ ἀγορῆθεν ἀνέστη</p>
<p><a>μ440</a> κρίνων νείκεα πολλὰ δικαζομένων αἰζηῶν,</p>
<p><a>μ441</a> τῆμος δὴ τά γε δοῦρα Χαρύβδιος ἐξεφαάνθη.</p>
<p><a>μ442</a> ἧκα δ᾽ ἐγὼ καθύπερθε πόδας καὶ χεῖρε φέρεσθαι,</p>
<p><a>μ443</a> μέσσῳ δ᾽ ἐνδούπησα παρὲξ περιμήκεα δοῦρα,</p>
<p><a>μ444</a> ἑζόμενος δ᾽ ἐπὶ τοῖσι διήρεσα χερσὶν ἐμῇσι.</p>
<p><a>μ445</a> Σκύλλην δ᾽ οὐκέτ᾽ ἔασε πατὴρ ἀνδρῶν τε θεῶν τε</p>
<p><a>μ446</a> εἰσιδέειν: οὐ γάρ κεν ὑπέκφυγον αἰπὺν ὄλεθρον.</p>
<p><a>μ447</a> ἔνθεν δ᾽ ἐννῆμαρ φερόμην, δεκάτῃ δέ με νυκτὶ</p>
<p><a>μ448</a> νῆσον ἐς Ὠγυγίην πέλασαν θεοί, ἔνθα Καλυψὼ</p>
<p><a>μ449</a> ναίει ἐυπλόκαμος, δεινὴ θεὸς αὐδήεσσα,</p>
<p><a>μ450</a> ἥ μ᾽ ἐφίλει τ᾽ ἐκόμει τε.  τί τοι τάδε μυθολογεύω;</p>
<p><a>μ451</a> ἤδη γάρ τοι χθιζὸς ἐμυθεόμην ἐνὶ οἴκῳ</p>
<p><a>μ452</a> σοί τε καὶ ἰφθίμῃ ἀλόχῳ: ἐχθρὸν δέ μοί ἐστιν</p>
<p><a>μ453</a> αὖτις ἀριζήλως εἰρημένα μυθολογεύειν.</p>
<h4 class="C2">Book 13</h4><p><a>ν1</a> ὣς ἔφαθ᾽, οἱ δ᾽ ἄρα πάντες ἀκὴν ἐγένοντο σιωπῇ,</p>
<p><a>ν2</a> κηληθμῷ δ᾽ ἔσχοντο κατὰ μέγαρα σκιόεντα.</p>
<p><a>ν3</a> τὸν δ᾽ αὖτ᾽ Ἀλκίνοος ἀπαμείβετο φώνησέν τε:</p>
<p><a>ν4</a> ὦ Ὀδυσεῦ, ἐπεὶ ἵκευ ἐμὸν ποτὶ χαλκοβατὲς δῶ,</p>
<p><a>ν5</a> ὑψερεφές,  τῷ σ᾽ οὔ τι παλιμπλαγχθέντα γ᾽ ὀΐω</p>
<p><a>ν6</a> ἂψ ἀπονοστήσειν, εἰ καὶ μάλα πολλὰ πέπονθας.</p>
<p><a>ν7</a> ὑμέων δ᾽ ἀνδρὶ ἑκάστῳ ἐφιέμενος τάδε εἴρω,</p>
<p><a>ν8</a> ὅσσοι ἐνὶ μεγάροισι γερούσιον αἴθοπα οἶνον</p>
<p><a>ν9</a> αἰεὶ πίνετ᾽ ἐμοῖσιν, ἀκουάζεσθε δ᾽ ἀοιδοῦ.</p>
<p><a>ν10</a> εἵματα μὲν δὴ ξείνῳ ἐϋξέστῃ ἐνὶ χηλῷ</p>
<p><a>ν11</a> κεῖται καὶ χρυσὸς πολυδαίδαλος ἄλλα τε πάντα</p>
<p><a>ν12</a> δῶρ᾽, ὅσα Φαιήκων βουληφόροι ἐνθάδ᾽ ἔνεικαν:</p>
<p><a>ν13</a> ἀλλ᾽ ἄγε οἱ δῶμεν τρίποδα μέγαν ἠδὲ λέβητα</p>
<p><a>ν14</a> ἀνδρακάς: ἡμεῖς δ᾽ αὖτε ἀγειρόμενοι κατὰ δῆμον</p>
<p><a>ν15</a> τισόμεθ᾽: ἀργαλέον γὰρ ἕνα προικὸς χαρίσασθαι.</p>
<p><a>ν16</a> ὣς ἔφατ᾽ Ἀλκίνοος, τοῖσιν δ᾽ ἐπιὴνδανε μῦθος.</p>
<p><a>ν17</a> οἱ μὲν κακκείοντες ἔβαν οἶκόνδε ἕκαστος,</p>
<p><a>ν18</a> ἦμος δ᾽ ἠριγένεια φάνη ῥοδοδάκτυλος Ἠώς,</p>
<p><a>ν19</a> νῆάδ᾽ ἐπεσσεύοντο, φέρον δ᾽ εὐήνορα χαλκόν.</p>
<p><a>ν20</a> καὶ τὰ μὲν εὖ κατέθηχ᾽ ἱερὸν μένος Ἀλκινόοιο,</p>
<p><a>ν21</a> αὐτὸς ἰὼν διὰ νηὸς ὑπὸ ζυγά, μή τιν᾽ ἑταίρων</p>
<p><a>ν22</a> βλάπτοι ἐλαυνόντων, ὁπότε σπερχοίατ᾽ ἐρετμοῖς.</p>
<p><a>ν23</a> οἱ δ᾽ εἰς Ἀλκινόοιο κίον καὶ δαῖτ᾽ ἀλέγυνον.</p>
<p><a>ν24</a> τοῖσι δὲ βοῦν ἱέρευσ᾽ ἱερὸν μένος Ἀλκινόοιο</p>
<p><a>ν25</a> Ζηνὶ κελαινεφέϊ Κρονίδῃ,  ὃς πᾶσιν ἀνάσσει.</p>
<p><a>ν26</a> μῆρα δὲ κήαντες δαίνυντ᾽ ἐρικυδέα δαῖτα</p>
<p><a>ν27</a> τερπόμενοι: μετὰ δέ σφιν ἐμέλπετο θεῖος ἀοιδός,</p>
<p><a>ν28</a> Δημόδοκος, λαοῖσι τετιμένος. αὐτὰρ Ὀδυσσεὺς</p>
<p><a>ν29</a> πολλὰ πρὸς ἠέλιον κεφαλὴν τρέπε παμφανόωντα,</p>
<p><a>ν30</a> δῦναι ἐπειγόμενος: δὴ γὰρ μενέαινε νέεσθαι.</p>
<p><a>ν31</a> ὡς δ᾽ ὅτ᾽ ἀνὴρ δόρποιο λιλαίεται, ᾧ τε πανῆμαρ</p>
<p><a>ν32</a> νειὸν ἀν᾽ ἕλκητον βόε οἴνοπε πηκτὸν ἄροτρον:</p>
<p><a>ν33</a> ἀσπασίως δ᾽ ἄρα τῷ κατέδυ φάος ἠελίοιο</p>
<p><a>ν34</a> δόρπον ἐποίχεσθαι, βλάβεται δέ τε γούνατ᾽ ἰόντι:</p>
<p><a>ν35</a> ὣς Ὀδυσῆ᾽ ἀσπαστὸν ἔδυ φάος ἠελίοιο.</p>
<p><a>ν36</a> αἶψα δὲ Φαιήκεσσι φιληρέτμοισι μετηύδα,</p>
<p><a>ν37</a> Ἀλκινόῳ δὲ μάλιστα πιφαυσκόμενος φάτο μῦθον:</p>
<p><a>ν38</a> Ἀλκίνοε κρεῖον, πάντων ἀριδείκετε λαῶν,</p>
<p><a>ν39</a> πέμπετέ με σπείσαντες ἀπήμονα, χαίρετε δ᾽ αὐτοί:</p>
<p><a>ν40</a> ἤδη γὰρ τετέλεσται ἅ μοι φίλος ἤθελε θυμός,</p>
<p><a>ν41</a> πομπὴ καὶ φίλα δῶρα, τά μοι θεοὶ Οὐρανίωνες</p>
<p><a>ν42</a> ὄλβια ποιήσειαν: ἀμύμονα δ᾽ οἴκοι ἄκοιτιν</p>
<p><a>ν43</a> νοστήσας εὕροιμι σὺν ἀρτεμέεσσι φίλοισιν.</p>
<p><a>ν44</a> ὑμεῖς δ᾽ αὖθι μένοντες ἐϋφραίνοιτε γυναῖκας</p>
<p><a>ν45</a> κουριδίας καὶ τέκνα: θεοὶ δ᾽ ἀρετὴν ὀπάσειαν</p>
<p><a>ν46</a> παντοίην, καὶ μή τι κακὸν μεταδήμιον εἴη.</p>
<p><a>ν47</a> ὣς ἔφαθ᾽, οἱ δ᾽ ἄρα πάντες ἐπῄνεον ἠδ᾽ ἐκέλευον</p>
<p><a>ν48</a> πεμπέμεναι τὸν ξεῖνον, ἐπεὶ κατὰ μοῖραν ἔειπεν.</p>
<p><a>ν49</a> καὶ τότε κήρυκα προσέφη μένος Ἀλκινόοιο:</p>
<p><a>ν50</a> Ποντόνοε,  κρητῆρα κερασσάμενος μέθυ νεῖμον</p>
<p><a>ν51</a> πᾶσιν ἀνὰ μέγαρον, ὄφρ᾽ εὐξάμενοι Διὶ πατρὶ</p>
<p><a>ν52</a> τὸν ξεῖνον πέμπωμεν ἑὴν ἐς πατρίδα γαῖαν.</p>
<p><a>ν53</a> ὣς φάτο, Ποντόνοος δὲ μελίφρονα οἶνον ἐκίρνα,</p>
<p><a>ν54</a> νώμησεν δ᾽ ἄρα πᾶσιν ἐπισταδόν: οἱ δὲ θεοῖσιν</p>
<p><a>ν55</a> ἔσπεισαν μακάρεσσι,  τοὶ οὐρανὸν εὐρὺν ἔχουσιν,</p>
<p><a>ν56</a> αὐτόθεν ἐξ ἑδρέων. ἀνὰ δ᾽ ἵστατο δῖος Ὀδυσσεύς,</p>
<p><a>ν57</a> Ἀρήτῃ δ᾽ ἐν χειρὶ τίθει δέπας ἀμφικύπελλον,</p>
<p><a>ν58</a> καί μιν φωνήσας ἔπεα πτερόεντα προσηύδα:</p>
<p><a>ν59</a> χαῖρέ μοι, ὦ βασίλεια, διαμπερές, εἰς ὅ κε γῆρας</p>
<p><a>ν60</a> ἔλθῃ καὶ θάνατος,  τά τ᾽ ἐπ᾽ ἀνθρώποισι πέλονται.</p>
<p><a>ν61</a> αὐτὰρ ἐγὼ νέομαι: σὺ δὲ τέρπεο τῷδ᾽ ἐνὶ οἴκῳ</p>
<p><a>ν62</a> παισί τε καὶ λαοῖσι καὶ Ἀλκινόῳ βασιλῆϊ.</p>
<p><a>ν63</a> ὣς εἰπὼν ὑπὲρ οὐδὸν ἐβήσετο δῖος Ὀδυσσεύς,</p>
<p><a>ν64</a> τῷ δ᾽ ἅμα κήρυκα προΐει μένος Ἀλκινόοιο,</p>
<p><a>ν65</a> ἡγεῖσθαι ἐπὶ νῆα θοὴν καὶ θῖνα θαλάσσης:</p>
<p><a>ν66</a> Ἀρήτη δ᾽ ἄρα οἱ δμῳὰς ἅμ᾽ ἔπεμπε γυναῖκας,</p>
<p><a>ν67</a> τὴν μὲν φᾶρος ἔχουσαν ἐϋπλυνὲς ἠδὲ χιτῶνα,</p>
<p><a>ν68</a> τὴν δ᾽ ἑτέρην χηλὸν πυκινὴν ἅμ᾽ ὄπασσε κομίζειν:</p>
<p><a>ν69</a> ἡ δ᾽ ἄλλη σῖτόν τ᾽ ἔφερεν καὶ οἶνον ἐρυθρόν.</p>
<p><a>ν70</a> αὐτὰρ ἐπεί ῥ᾽ ἐπὶ νῆα κατήλυθον ἠδὲ θάλασσαν,</p>
<p><a>ν71</a> αἶψα τά γ᾽ ἐν νηῒ γλαφυρῇ πομπῆες ἀγαυοὶ</p>
<p><a>ν72</a> δεξάμενοι κατέθεντο, πόσιν καὶ βρῶσιν ἅπασαν:</p>
<p><a>ν73</a> κὰδ δ᾽ ἄρ᾽ Ὀδυσσῆϊ στόρεσαν ῥῆγός τε λίνον τε</p>
<p><a>ν74</a> νηὸς ἐπ᾽ ἰκριόφιν γλαφυρῆς, ἵνα νήγρετον εὕδοι,</p>
<p><a>ν75</a> πρυμνῆς: ἂν δὲ καὶ αὐτὸς ἐβήσετο καὶ κατέλεκτο</p>
<p><a>ν76</a> σιγῇ: τοὶ δὲ καθῖζον ἐπὶ κληῗσιν ἕκαστοι</p>
<p><a>ν77</a> κόσμῳ, πεῖσμα δ᾽ ἔλυσαν ἀπὸ τρητοῖο λίθοις.</p>
<p><a>ν78</a> εὖθ᾽ οἱ ἀνακλινθέντες ἀνερρίπτουν ἅλα πηδῷ,</p>
<p><a>ν79</a> καὶ τῷ νήδυμος ὕπνος ἐπὶ βλεφάροισιν ἔπιπτε,</p>
<p><a>ν80</a> νήγρετος,  ἥδιστος, θανάτῳ ἄγχιστα ἐοικώς.</p>
<p><a>ν81</a> ἡ δ᾽, ὥς τ᾽ ἐν πεδίῳ τετράοροι ἄρσενες ἵπποι,</p>
<p><a>ν82</a> πάντες ἅμ᾽ ὁρμηθέντες ὑπὸ πληγῇσιν ἱμάσθλης,</p>
<p><a>ν83</a> ὑψόσ᾽ ἀειρόμενοι ῥίμφα πρήσσουσι κέλευθον,</p>
<p><a>ν84</a> ὣς ἄρα τῆς πρύμνη μὲν ἀείρετο, κῦμα δ᾽ ὄπισθε</p>
<p><a>ν85</a> πορφύρεον μέγα θῦε πολυφλοίσβοιο θαλάσσης.</p>
<p><a>ν86</a> ἡ δὲ μάλ᾽ ἀσφαλέως θέεν ἔμπεδον: οὐδέ κεν ἴρηξ</p>
<p><a>ν87</a> κίρκος ὁμαρτήσειεν, ἐλαφρότατος πετεηνῶν.</p>
<p><a>ν88</a> ὣς ἡ ῥίμφα θέουσα θαλάσσης κύματ᾽ ἔταμνεν,</p>
<p><a>ν89</a> ἄνδρα φέρουσα θεοῖς ἐναλίγκια μήδε᾽ ἔχοντα:</p>
<p><a>ν90</a> ὃς πρὶν μὲν μάλα πολλὰ πάθ᾽ ἄλγεα ὃν κατὰ θυμὸν</p>
<p><a>ν91</a> ἀνδρῶν τε πτολέμους ἀλεγεινά τε κύματα πείρων,</p>
<p><a>ν92</a> δὴ τότε γ᾽ ἀτρέμας εὗδε, λελασμένος ὅσσ᾽ ἐπεπόνθει.</p>
<p><a>ν93</a> εὖτ᾽ ἀστὴρ ὑπερέσχε φαάντατος, ὅς τε μάλιστα</p>
<p><a>ν94</a> ἔρχεται ἀγγέλλων φάος Ἠοῦς ἠριγενείης,</p>
<p><a>ν95</a> τῆμος δὴ νήσῳ προσεπίλνατο ποντοπόρος νηῦς.</p>
<p><a>ν96</a> Φόρκυνος δέ τίς ἐστι λιμήν, ἁλίοιο γέροντος,</p>
<p><a>ν97</a> ἐν δήμῳ Ἰθάκης: δύο δὲ προβλῆτες ἐν αὐτῷ</p>
<p><a>ν98</a> ἀκταὶ ἀπορρῶγες, λιμένος ποτιπεπτηυῖαι,</p>
<p><a>ν99</a> αἵ τ᾽ ἀνέμων σκεπόωσι δυσαήων μέγα κῦμα</p>
<p><a>ν100</a> ἔκτοθεν: ἔντοσθεν δέ τ᾽ ἄνευ δεσμοῖο μένουσι</p>
<p><a>ν101</a> νῆες ἐΰσσελμοι, ὅτ᾽ ἂν ὅρμου μέτρον ἵκωνται.</p>
<p><a>ν102</a> αὐτὰρ ἐπὶ κρατὸς λιμένος τανύφυλλος ἐλαίη,</p>
<p><a>ν103</a> ἀγχόθι δ᾽ αὐτῆς ἄντρον ἐπήρατον ἠεροειδές,</p>
<p><a>ν104</a> ἱρὸν νυμφάων αἱ νηϊάδες καλέονται.</p>
<p><a>ν105</a> ἐν δὲ κρητῆρές τε καὶ ἀμφιφορῆες ἔασιν</p>
<p><a>ν106</a> λάϊνοι: ἔνθα δ᾽ ἔπειτα τιθαιβώσσουσι μέλισσαι.</p>
<p><a>ν107</a> ἐν δ᾽ ἱστοὶ λίθεοι περιμήκεες, ἔνθα τε νύμφαι</p>
<p><a>ν108</a> φάρε᾽ ὑφαίνουσιν ἁλιπόρφυρα, θαῦμα ἰδέσθαι:</p>
<p><a>ν109</a> ἐν δ᾽ ὕδατ᾽ ἀενάοντα. δύω δέ τέ οἱ θύραι εἰσίν,</p>
<p><a>ν110</a> αἱ μὲν πρὸς Βορέαο καταιβαταὶ ἀνθρώποισιν,</p>
<p><a>ν111</a> αἱ δ᾽ αὖ πρὸς Νότου εἰσὶ θεώτεραι: οὐδέ τι κείνῃ</p>
<p><a>ν112</a> ἄνδρες ἐσέρχονται, ἀλλ᾽ ἀθανάτων ὁδός ἐστιν.</p>
<p><a>ν113</a> ἔνθ᾽ οἵ γ᾽ εἰσέλασαν, πρὶν εἰδότες: ἡ μὲν ἔπειτα</p>
<p><a>ν114</a> ἠπείρῳ ἐπέκελσεν, ὅσον τ᾽ ἐπὶ ἥμισυ πάσης,</p>
<p><a>ν115</a> σπερχομένη: τοῖον γὰρ ἐπείγετο χέρσ᾽ ἐρετάων:</p>
<p><a>ν116</a> οἱ δ᾽ ἐκ νηὸς βάντες ἐϋζύγου ἤπειρόνδε</p>
<p><a>ν117</a> πρῶτον Ὀδυσσῆα γλαφυρῆς ἐκ νηὸς ἄειραν</p>
<p><a>ν118</a> αὐτῷ σύν τε λίνῳ καὶ ῥήγεϊ σιγαλόεντι,</p>
<p><a>ν119</a> κὰδ δ᾽ ἄρ᾽ ἐπὶ ψαμάθῳ ἔθεσαν δεδμημένον ὕπνῳ,</p>
<p><a>ν120</a> ἐκ δὲ κτήματ᾽ ἄειραν,  ἅ οἱ Φαίηκες ἀγαυοὶ</p>
<p><a>ν121</a> ὤπασαν οἴκαδ᾽ ἰόντι διὰ μεγάθυμον Ἀθήνην.</p>
<p><a>ν122</a> καὶ τὰ μὲν οὖν παρὰ πυθμέν᾽ ἐλαίης ἀθρόα θῆκαν</p>
<p><a>ν123</a> ἐκτὸς ὁδοῦ, μή πώς τις ὁδιτάων ἀνθρώπων,</p>
<p><a>ν124</a> πρίν γ᾽ Ὀδυσῆ᾽ ἔγρεσθαι, ἐπελθὼν δηλήσαιτο:</p>
<p><a>ν125</a> αὐτοὶ δ᾽ αὖτ᾽ οἶκόνδε πάλιν κίον.  οὐδ᾽ ἐνοσίχθων</p>
<p><a>ν126</a> λήθετ᾽ ἀπειλάων, τὰς ἀντιθέῳ Ὀδυσῆϊ</p>
<p><a>ν127</a> πρῶτον ἐπηπείλησε, Διὸς δ᾽ ἐξείρετο βουλήν:</p>
<p><a>ν128</a> Ζεῦ πάτερ, οὐκέτ᾽ ἐγώ γε μετ᾽ ἀθανάτοισι θεοῖσι</p>
<p><a>ν129</a> τιμήεις ἔσομαι, ὅτε με βροτοὶ οὔ τι τίουσιν,</p>
<p><a>ν130</a> Φαίηκες,  τοί πέρ τοι ἐμῆς ἔξ εἰσι γενέθλης.</p>
<p><a>ν131</a> καὶ γὰρ νῦν Ὀδυσῆ᾽ ἐφάμην κακὰ πολλὰ παθόντα</p>
<p><a>ν132</a> οἴκαδ᾽ ἐλεύσεσθαι: νόστον δέ οἱ οὔ ποτ᾽ ἀπηύρων</p>
<p><a>ν133</a> πάγχυ, ἐπεὶ σὺ πρῶτον ὑπέσχεο καὶ κατένευσας.</p>
<p><a>ν134</a> οἱ δ᾽ εὕδοντ᾽ ἐν νηῒ θοῇ ἐπὶ πόντον ἄγοντες</p>
<p><a>ν135</a> κάτθεσαν εἰν Ἰθάκῃ,  ἔδοσαν δέ οἱ ἄσπετα  δῶρα,</p>
<p><a>ν136</a> χαλκόν τε χρυσόν τε ἅλις ἐσθῆτά θ᾽ ὑφαντήν,</p>
<p><a>ν137</a> πόλλ᾽, ὅσ᾽ ἂν οὐδέ ποτε Τροίης ἐξήρατ᾽ Ὀδυσσεύς,</p>
<p><a>ν138</a> εἴ περ ἀπήμων ἦλθε, λαχὼν ἀπὸ ληΐδος αἶσαν.</p>
<p><a>ν139</a> τὸν δ᾽ ἀπαμειβόμενος προσέφη νεφεληγερέτα Ζεὺς:</p>
<p><a>ν140</a> ὢ πόποι,  ἐννοσίγαι᾽ εὐρυσθενές, οἷον ἔειπες.</p>
<p><a>ν141</a> οὔ τί σ᾽ ἀτιμάζουσι θεοί: χαλεπὸν δέ κεν εἴη</p>
<p><a>ν142</a> πρεσβύτατον καὶ ἄριστον ἀτιμίῃσιν ἰάλλειν.</p>
<p><a>ν143</a> ἀνδρῶν δ᾽ εἴ πέρ τίς σε βίῃ καὶ κάρτεϊ εἴκων</p>
<p><a>ν144</a> οὔ τι τίει. σοὶ δ᾽ ἐστὶ καὶ ἐξοπίσω τίσις αἰεί.</p>
<p><a>ν145</a> ἔρξον ὅπως ἐθέλεις καί τοι φίλον ἔπλετο θυμῷ.</p>
<p><a>ν146</a> τὸν δ᾽ ἠμείβετ᾽ ἔπειτα Ποσειδάων ἐνοσίχθων:</p>
<p><a>ν147</a> αἶψά κ᾽ ἐγὼν ἔρξαιμι, κελαινεφές, ὡς ἀγορεύεις:</p>
<p><a>ν148</a> ἀλλὰ σὸν αἰεὶ θυμὸν ὀπίζομαι ἠδ᾽ ἀλεείνω.</p>
<p><a>ν149</a> νῦν αὖ Φαιήκων ἐθέλω περικαλλέα νῆα,</p>
<p><a>ν150</a> ἐκ πομπῆς ἀνιοῦσαν,  ἐν ἠεροειδέϊ πόντῳ</p>
<p><a>ν151</a> ῥαῖσαι, ἵν᾽ ἤδη σχῶνται, ἀπολλήξωσι δὲ πομπῆς</p>
<p><a>ν152</a> ἀνθρώπων, μέγα δέ σφιν ὄρος πόλει ἀμφικαλύψαι.</p>
<p><a>ν153</a> τὸν δ᾽ ἀπαμειβόμενος προσέφη νεφεληγερέτα Ζεύς:</p>
<p><a>ν154</a> ὢ πέπον, ὡς μὲν ἐμῷ θυμῷ δοκεῖ εἶναι ἄριστα,</p>
<p><a>ν155</a> ὁππότε κεν δὴ πάντες ἐλαυνομένην προΐδωνται</p>
<p><a>ν156</a> λαοὶ ἀπὸ πτόλιος, θεῖναι λίθον ἐγγύθι γαίης</p>
<p><a>ν157</a> νηῒ θοῇ ἴκελον, ἵνα θαυμάζωσιν ἅπαντες</p>
<p><a>ν158</a> ἄνθρωποι, μέγα δέ σφιν ὄρος πόλει ἀμφικαλύψαι.</p>
<p><a>ν159</a> αὐτὰρ ἐπεὶ τό γ᾽ ἄκουσε Ποσειδάων ἐνοσίχθων,</p>
<p><a>ν160</a> βῆ ῥ᾽ ἴμεν ἐς Σχερίην,  ὅθι Φαίηκες γεγάασιν.</p>
<p><a>ν161</a> ἔνθ᾽ ἔμεν᾽: ἡ δὲ μάλα σχεδὸν ἤλυθε ποντοπόρος νηῦς</p>
<p><a>ν162</a> ῥίμφα διωκομένη: τῆς δὲ σχεδὸν ἦλθ᾽ ἐνοσίχθων,</p>
<p><a>ν163</a> ὅς μιν λᾶαν ἔθηκε καὶ ἐρρίζωσεν ἔνερθε</p>
<p><a>ν164</a> χειρὶ καταπρηνεῖ ἐλάσας: ὁ δὲ νόσφι βεβήκει.</p>
<p><a>ν165</a> οἱ δὲ πρὸς ἀλλήλους ἔπεα πτερόεντ᾽ ἀγόρευον</p>
<p><a>ν166</a> Φαίηκες δολιχήρετμοι, ναυσίκλυτοι ἄνδρες.</p>
<p><a>ν167</a> ὧδε δέ τις εἴπεσκεν ἰδὼν ἐς πλησίον ἄλλον:</p>
<p><a>ν168</a> ὤ μοι, τίς δὴ νῆα θοὴν ἐπέδησ᾽ ἐνὶ πόντῳ</p>
<p><a>ν169</a> οἴκαδ᾽ ἐλαυνομένην; καὶ δὴ προὐφαίνετο πᾶσα.</p>
<p><a>ν170</a> ὣς ἄρα τις εἴπεσκε: τὰ δ᾽ οὐκ ἴσαν ὡς ἐτέτυκτο.</p>
<p><a>ν171</a> τοῖσιν δ᾽ Ἀλκίνοος ἀγορήσατο καὶ μετέειπεν:</p>
<p><a>ν172</a> ὢ πόποι, ἦ μάλα δή με παλαίφατα θέσφαθ᾽ ἱκάνει</p>
<p><a>ν173</a> πατρὸς ἐμοῦ, ὃς ἔφασκε Ποσειδάων᾽ ἀγάσασθαι</p>
<p><a>ν174</a> ἡμῖν, οὕνεκα πομποὶ ἀπήμονές εἰμεν ἁπάντων.</p>
<p><a>ν175</a> φῆ ποτὲ Φαιήκων ἀνδρῶν περικαλλέα, νῆα,</p>
<p><a>ν176</a> ἐκ πομπῆς ἀνιοῦσαν, ἐν ἠεροειδέϊ πόντῳ</p>
<p><a>ν177</a> ῥαισέμεναι, μέγα δ᾽ ἧμιν ὄρος πόλει ἀμφικαλύψειν.</p>
<p><a>ν178</a> ὣς ἀγόρευ᾽ ὁ γέρων: τὰ δὲ δὴ νῦν πάντα τελεῖται.</p>
<p><a>ν179</a> ἀλλ᾽ ἄγεθ᾽, ὡς ἂν ἐγὼ εἴπω, πειθώμεθα πάντες:</p>
<p><a>ν180</a> πομπῆς μὲν παύσασθε βροτῶν,  ὅτε κέν τις ἵκηται</p>
<p><a>ν181</a> ἡμέτερον προτὶ ἄστυ: Ποσειδάωνι δὲ ταύρους</p>
<p><a>ν182</a> δώδεκα κεκριμένους ἱερεύσομεν, αἴ κ᾽ ἐλεήσῃ,</p>
<p><a>ν183</a> μηδ᾽ ἡμῖν περίμηκες ὄρος πόλει ἀμφικαλύψῃ.</p>
<p><a>ν184</a> ὣς ἔφαθ᾽, οἱ δ᾽ ἔδεισαν, ἑτοιμάσσαντο δὲ ταύρους.</p>
<p><a>ν185</a> ὣς οἱ μέν ῥ᾽ εὔχοντο Ποσειδάωνι ἄνακτι</p>
<p><a>ν186</a> δήμου Φαιήκων ἡγήτορες ἠδὲ μέδοντες,</p>
<p><a>ν187</a> ἑσταότες περὶ βωμόν. ὁ δ᾽ ἔγρετο δῖος Ὀδυσσεὺς</p>
<p><a>ν188</a> εὕδων ἐν γαίῃ πατρωΐῃ, οὐδέ μιν ἔγνω,</p>
<p><a>ν189</a> ἤδη δὴν ἀπεών: περὶ γὰρ θεὸς ἠέρα χεῦε</p>
<p><a>ν190</a> Παλλὰς Ἀθηναίη,  κούρη Διός, ὄφρα μιν αὐτὸν</p>
<p><a>ν191</a> ἄγνωστον τεύξειεν ἕκαστά τε μυθήσαιτο,</p>
<p><a>ν192</a> μή μιν πρὶν ἄλοχος γνοίη ἀστοί τε φίλοι τε,</p>
<p><a>ν193</a> πρὶν πᾶσαν μνηστῆρας ὑπερβασίην ἀποτῖσαι.</p>
<p><a>ν194</a> τοὔνεκ᾽ ἄρ᾽ ἀλλοειδέα φαινέσκετο πάντα ἄνακτι,</p>
<p><a>ν195</a> ἀτραπιτοί τε διηνεκέες λιμένες τε πάνορμοι</p>
<p><a>ν196</a> πέτραι τ᾽ ἠλίβατοι καὶ δένδρεα τηλεθόωντα.</p>
<p><a>ν197</a> στῆ δ᾽ ἄρ᾽ ἀναΐξας καί ῥ᾽ εἴσιδε πατρίδα γαῖαν:</p>
<p><a>ν198</a> ᾤμωξέν τ᾽ ἄρ ἔπειτα καὶ ὣ πεπλήγετο μηρὼ</p>
<p><a>ν199</a> χερσὶ καταπρηνέσσ᾽, ὀλοφυρόμενος δ᾽ ἔπος ηὔδα:</p>
<p><a>ν200</a> ὤ μοι ἐγώ,  τέων αὖτε βροτῶν ἐς γαῖαν ἱκάνω;</p>
<p><a>ν201</a> ἦ ῥ᾽ οἵ γ᾽ ὑβρισταί τε καὶ ἄγριοι οὐδὲ δίκαιοι,</p>
<p><a>ν202</a> ἦε φιλόξεινοι, καί σφιν νόος ἐστὶ θεουδής;</p>
<p><a>ν203</a> πῇ δὴ χρήματα πολλὰ φέρω τάδε; πῇ τε καὶ αὐτὸς</p>
<p><a>ν204</a> πλάζομαι; αἴθ᾽ ὄφελον μεῖναι παρὰ Φαιήκεσσιν</p>
<p><a>ν205</a> αὐτοῦ: ἐγὼ δέ κεν ἄλλον ὑπερμενέων βασιλήων</p>
<p><a>ν206</a> ἐξικόμην, ὅς κέν μ᾽ ἐφίλει καὶ ἔπεμπε νέεσθαι.</p>
<p><a>ν207</a> νῦν δ᾽ οὔτ᾽ ἄρ πῃ θέσθαι ἐπίσταμαι, οὐδὲ μὲν αὐτοῦ</p>
<p><a>ν208</a> καλλείψω, μή πώς μοι ἕλωρ ἄλλοισι γένηται.</p>
<p><a>ν209</a> ὢ πόποι, οὐκ ἄρα πάντα νοήμονες οὐδὲ δίκαιοι</p>
<p><a>ν210</a> ἦσαν Φαιήκων ἡγήτορες ἠδὲ μέδοντες,</p>
<p><a>ν211</a> οἵ μ᾽ εἰς ἄλλην γαῖαν ἀπήγαγον, ἦ τέ μ᾽ ἔφαντο</p>
<p><a>ν212</a> ἄξειν εἰς Ἰθάκην εὐδείελον, οὐδ᾽ ἐτέλεσσαν.</p>
<p><a>ν213</a> Ζεὺς σφέας τίσαιτο ἱκετήσιος, ὅς τε καὶ ἄλλους</p>
<p><a>ν214</a> ἀνθρώπους ἐφορᾷ καὶ τίνυται ὅς τις ἁμάρτῃ.</p>
<p><a>ν215</a> ἀλλ᾽ ἄγε δὴ τὰ χρήματ᾽ ἀριθμήσω καὶ ἴδωμαι,</p>
<p><a>ν216</a> μή τί μοι οἴχωνται κοίλης ἐπὶ νηὸς ἄγοντες.</p>
<p><a>ν217</a> ὣς εἰπὼν τρίποδας περικαλλέας ἠδὲ λέβητας</p>
<p><a>ν218</a> ἠρίθμει καὶ χρυσὸν ὑφαντά τε εἵματα καλά.</p>
<p><a>ν219</a> τῶν μὲν ἄρ᾽ ὀύ τι πόθει: ὁ δ᾽ ὀδύρετο πατρίδα γαῖαν</p>
<p><a>ν220</a> ἑρπύζων παρὰ θῖνα πολυφλοίσβοιο θαλάσσης,</p>
<p><a>ν221</a> πόλλ᾽ ὀλοφυρόμενος. σχεδόθεν δέ οἱ ἦλθεν Ἀθήνη,</p>
<p><a>ν222</a> ἀνδρὶ δέμας εἰκυῖα νέῳ, ἐπιβώτορι μήλων,</p>
<p><a>ν223</a> παναπάλῳ, οἷοί τε ἀνάκτων παῖδες ἔασι,</p>
<p><a>ν224</a> δίπτυχον ἀμφ᾽ ὤμοισιν ἔχουσ᾽ εὐεργέα λώπην:</p>
<p><a>ν225</a> ποσσὶ δ᾽ ὑπὸ λιπαροῖσι πέδιλ᾽ ἔχε,  χερσὶ δ᾽ ἄκοντα.</p>
<p><a>ν226</a> τὴν δ᾽ Ὀδυσεὺς γήθησεν ἰδὼν καὶ ἐναντίος ἦλθε,</p>
<p><a>ν227</a> καί μιν φωνήσας ἔπεα πτερόεντα προσηύδα:</p>
<p><a>ν228</a> ὦ φίλ᾽, ἐπεί σε πρῶτα κιχάνω τῷδ᾽ ἐνὶ χώρῳ,</p>
<p><a>ν229</a> χαῖρέ τε καὶ μή μοί τι κακῷ νόῳ ἀντιβολήσαις,</p>
<p><a>ν230</a> ἀλλὰ σάω μὲν ταῦτα,  σάω δ᾽ ἐμέ: σοὶ γὰρ ἐγώ γε</p>
<p><a>ν231</a> εὔχομαι ὥς τε θεῷ καί σευ φίλα γούναθ᾽ ἱκάνω.</p>
<p><a>ν232</a> καί μοι τοῦτ᾽ ἀγόρευσον ἐτήτυμον, ὄφρ᾽ ἐῢ εἰδῶ:</p>
<p><a>ν233</a> τίς γῆ, τίς δῆμος, τίνες ἀνέρες ἐγγεγάασιν;</p>
<p><a>ν234</a> ἦ πού τις νήσων εὐδείελος, ἦέ τις ἀκτὴ</p>
<p><a>ν235</a> κεῖθ᾽ ἁλὶ κεκλιμένη ἐριβώλακος ἠπείροιο;</p>
<p><a>ν236</a> τὸν δ᾽ αὖτε προσέειπε θεὰ γλαυκῶπις Ἀθήνη:</p>
<p><a>ν237</a> νήπιός εἰς, ὦ ξεῖν᾽, ἢ τηλόθεν εἰλήλουθας,</p>
<p><a>ν238</a> εἰ δὴ τήνδε τε γαῖαν ἀνείρεαι. οὐδέ τι λίην</p>
<p><a>ν239</a> οὕτω νώνυμός ἐστιν: ἴσασι δέ μιν μάλα πολλοί,</p>
<p><a>ν240</a> ἠμὲν ὅσοι ναίουσι πρὸς ἠῶ τ᾽ ἠέλιόν τε,</p>
<p><a>ν241</a> ἠδ᾽ ὅσσοι μετόπισθε ποτὶ ζόφον ἠερόεντα.</p>
<p><a>ν242</a> ἦ τοι μὲν τρηχεῖα καὶ οὐχ ἱππήλατός ἐστιν,</p>
<p><a>ν243</a> οὐδὲ λίην λυπρή, ἀτὰρ οὐδ᾽ εὐρεῖα τέτυκται.</p>
<p><a>ν244</a> ἐν μὲν γάρ οἱ σῖτος ἀθέσφατος, ἐν δέ τε οἶνος</p>
<p><a>ν245</a> γίγνεται: αἰεὶ δ᾽ ὄμβρος ἔχει τεθαλυῖά τ᾽ ἐέρση:</p>
<p><a>ν246</a> αἰγίβοτος δ᾽ ἀγαθὴ καὶ βούβοτος: ἔστι μὲν ὕλη</p>
<p><a>ν247</a> παντοίη, ἐν δ᾽ ἀρδμοὶ ἐπηετανοὶ παρέασι.</p>
<p><a>ν248</a> τῷ τοι, ξεῖν᾽, Ἰθάκης γε καὶ ἐς Τροίην ὄνομ᾽ ἵκει,</p>
<p><a>ν249</a> τήν περ τηλοῦ φασὶν Ἀχαιΐδος ἔμμεναι αἴης.</p>
<p><a>ν250</a> ὣς φάτο,  γήθησεν δὲ πολύτλας δῖος Ὀδυσσεύς,</p>
<p><a>ν251</a> χαίρων ᾗ γαίῃ πατρωΐῃ, ὥς οἱ ἔειπε</p>
<p><a>ν252</a> Παλλὰς Ἀθηναίη, κούρη Διὸς, αἰγιόχοιο:</p>
<p><a>ν253</a> καί μιν φωνήσας ἔπεα πτερόεντα προσηύδα:</p>
<p><a>ν254</a> οὐδ᾽ ὅ γ᾽ ἀληθέα εἶπε, πάλιν δ᾽ ὅ γε λάζετο μῦθον,</p>
<p><a>ν255</a> αἰεὶ ἐνὶ στήθεσσι νόον πολυκερδέα νωμῶν:</p>
<p><a>ν256</a> πυνθανόμην Ἰθάκης γε καὶ ἐν Κρήτῃ εὐρείῃ,</p>
<p><a>ν257</a> τηλοῦ ὑπὲρ πόντου: νῦν δ᾽ εἰλήλουθα καὶ αὐτὸς</p>
<p><a>ν258</a> χρήμασι σὺν τοίσδεσσι: λιπὼν δ᾽ ἔτι παισὶ τοσαῦτα</p>
<p><a>ν259</a> φεύγω, ἐπεὶ φίλον υἷα κατέκτανον Ἰδομενῆος,</p>
<p><a>ν260</a> Ὀρσίλοχον πόδας ὠκύν,  ὃς ἐν Κρήτῃ εὐρείῃ</p>
<p><a>ν261</a> ἀνέρας ἀλφηστὰς νίκα ταχέεσσι πόδεσσιν,</p>
<p><a>ν262</a> οὕνεκά με στερέσαι τῆς ληΐδος ἤθελε πάσης</p>
<p><a>ν263</a> Τρωϊάδος, τῆς εἵνεκ᾽ ἐγὼ πάθον ἄλγεα θυμῷ,</p>
<p><a>ν264</a> ἀνδρῶν τε πτολέμους ἀλεγεινά τε κύματα πείρων,</p>
<p><a>ν265</a> οὕνεκ᾽ ἄρ᾽ οὐχ ᾧ πατρὶ χαριζόμενος θεράπευον</p>
<p><a>ν266</a> δήμῳ ἔνι Τρώων, ἀλλ᾽ ἄλλων ἦρχον ἑταίρων.</p>
<p><a>ν267</a> τὸν μὲν ἐγὼ κατιόντα βάλον χαλκήρεϊ δουρὶ</p>
<p><a>ν268</a> ἀγρόθεν, ἐγγὺς ὁδοῖο λοχησάμενος σὺν ἑταίρῳ:</p>
<p><a>ν269</a> νὺξ δὲ μάλα δνοφερὴ κάτεχ᾽ οὐρανόν, οὐδέ τις ἡμέας</p>
<p><a>ν270</a> ἀνθρώπων ἐνόησε,  λάθον δέ ἑ θυμὸν ἀπούρας.</p>
<p><a>ν271</a> αὐτὰρ ἐπεὶ δὴ τόν γε κατέκτανον ὀξέϊ χαλκῷ,</p>
<p><a>ν272</a> αὐτίκ᾽ ἐγὼν ἐπὶ νῆα κιὼν Φοίνικας ἀγαυοὺς</p>
<p><a>ν273</a> ἐλλισάμην, καί σφιν μενοεικέα ληΐδα δῶκα:</p>
<p><a>ν274</a> τούς μ᾽ ἐκέλευσα Πύλονδε καταστῆσαι καὶ ἐφέσσαι</p>
<p><a>ν275</a> ἢ εἰς Ἤλιδα δῖαν,  ὅθι κρατέουσιν Ἐπειοί.</p>
<p><a>ν276</a> ἀλλ᾽ ἦ τοι σφέας κεῖθεν ἀπώσατο ἲς ἀνέμοιο</p>
<p><a>ν277</a> πόλλ᾽ ἀεκαζομένους, οὐδ᾽ ἤθελον ἐξαπατῆσαι.</p>
<p><a>ν278</a> κεῖθεν δὲ πλαγχθέντες ἱκάνομεν ἐνθάδε νυκτός.</p>
<p><a>ν279</a> σπουδῇ δ᾽ ἐς λιμένα προερέσσαμεν, οὐδέ τις ἡμῖν</p>
<p><a>ν280</a> δόρπου μνῆστις ἔην,  μάλα περ χατέουσιν ἑλέσθαι,</p>
<p><a>ν281</a> ἀλλ᾽ αὔτως ἀποβάντες ἐκείμεθα νηὸς ἅπαντες.</p>
<p><a>ν282</a> ἔνθ᾽ ἐμὲ μὲν γλυκὺς ὕπνος ἐπήλυθε κεκμηῶτα,</p>
<p><a>ν283</a> οἱ δὲ χρήματ᾽ ἐμὰ γλαφυρῆς ἐκ νηὸς ἑλόντες</p>
<p><a>ν284</a> κάτθεσαν, ἔνθα περ αὐτὸς ἐπὶ ψαμάθοισιν ἐκείμην.</p>
<p><a>ν285</a> οἱ δ᾽ ἐς Σιδονίην εὖ ναιομένην ἀναβάντες</p>
<p><a>ν286</a> ᾤχοντ᾽: αὐτὰρ ἐγὼ λιπόμην ἀκαχήμενος ἦτορ.</p>
<p><a>ν287</a> ὣς φάτο, μείδησεν δὲ θεὰ γλαυκῶπις Ἀθήνη,</p>
<p><a>ν288</a> χειρί τέ μιν κατέρεξε: δέμας δ᾽ ἤϊκτο γυναικὶ</p>
<p><a>ν289</a> καλῇ τε μεγάλῃ τε καὶ ἀγλαὰ ἔργα ἰδυίῃ:</p>
<p><a>ν290</a> καί μιν φωνήσασ᾽ ἔπεα πτερόεντα προσηύδα:</p>
<p><a>ν291</a> κερδαλέος κ᾽ εἴη καὶ ἐπίκλοπος ὅς σε παρέλθοι</p>
<p><a>ν292</a> ἐν πάντεσσι δόλοισι, καὶ εἰ θεὸς ἀντιάσειε.</p>
<p><a>ν293</a> σχέτλιε, ποικιλομῆτα, δόλων ἆτ᾽, οὐκ ἄρ᾽ ἔμελλες,</p>
<p><a>ν294</a> οὐδ᾽ ἐν σῇ περ ἐὼν γαίῃ, λήξειν ἀπατάων</p>
<p><a>ν295</a> μύθων τε κλοπίων,  οἵ τοι πεδόθεν φίλοι εἰσίν.</p>
<p><a>ν296</a> ἀλλ᾽ ἄγε, μηκέτι ταῦτα λεγώμεθα, εἰδότες ἄμφω</p>
<p><a>ν297</a> κέρδε᾽, ἐπεὶ σὺ μέν ἐσσι βροτῶν ὄχ᾽ ἄριστος ἁπάντων</p>
<p><a>ν298</a> βουλῇ καὶ μύθοισιν, ἐγὼ δ᾽ ἐν πᾶσι θεοῖσι</p>
<p><a>ν299</a> μήτι τε κλέομαι καὶ κέρδεσιν: οὐδὲ σύ γ᾽ ἔγνως</p>
<p><a>ν300</a> Παλλάδ᾽ Ἀθηναίην,  κούρην Διός, ἥ τέ τοι αἰεὶ</p>
<p><a>ν301</a> ἐν πάντεσσι πόνοισι παρίσταμαι ἠδὲ φυλάσσω,</p>
<p><a>ν302</a> καὶ δέ σε Φαιήκεσσι φίλον πάντεσσιν ἔθηκα,</p>
<p><a>ν303</a> νῦν αὖ δεῦρ᾽ ἱκόμην, ἵνα τοι σὺν μῆτιν ὑφήνω</p>
<p><a>ν304</a> χρήματά τε κρύψω, ὅσα τοι Φαίηκες ἀγαυοὶ</p>
<p><a>ν305</a> ὤπασαν οἴκαδ᾽ ἰόντι ἐμῇ βουλῇ τε νόῳ τε,</p>
<p><a>ν306</a> εἴπω θ᾽ ὅσσα τοι αἶσα δόμοις ἔνι ποιητοῖσι</p>
<p><a>ν307</a> κήδε᾽ ἀνασχέσθαι: σὺ δὲ τετλάμεναι καὶ ἀνάγκῃ,</p>
<p><a>ν308</a> μηδέ τῳ ἐκφάσθαι μήτ᾽ ἀνδρῶν μήτε γυναικῶν,</p>
<p><a>ν309</a> πάντων, οὕνεκ᾽ ἄρ᾽ ἦλθες ἀλώμενος, ἀλλὰ σιωπῇ</p>
<p><a>ν310</a> πάσχειν ἄλγεα πολλά,  βίας ὑποδέγμενος ἀνδρῶν.</p>
<p><a>ν311</a> τὴν δ᾽ ἀπαμειβόμενος προσέφη πολύμητις Ὀδυσσεύς:</p>
<p><a>ν312</a> ἀργαλέον σε, θεά, γνῶναι βροτῷ ἀντιάσαντι,</p>
<p><a>ν313</a> καὶ μάλ᾽ ἐπισταμένῳ: σὲ γὰρ αὐτὴν παντὶ ἐΐσκεις.</p>
<p><a>ν314</a> τοῦτο δ᾽ ἐγὼν εὖ οἶδ᾽, ὅτι μοι πάρος ἠπίη ἦσθα,</p>
<p><a>ν315</a> ἧος ἐνὶ Τροίῃ πολεμίζομεν υἷες Ἀχαιῶν.</p>
<p><a>ν316</a> αὐτὰρ ἐπεὶ Πριάμοιο πόλιν διεπέρσαμεν αἰπήν,</p>
<p><a>ν317</a> βῆμεν δ᾽ ἐν νήεσσι, θεὸς δ᾽ ἐκέδασσεν Ἀχαιούς,</p>
<p><a>ν318</a> οὔ σέ γ᾽ ἔπειτα ἴδον, κούρη Διός, οὐδ᾽ ἐνόησα</p>
<p><a>ν319</a> νηὸς ἐμῆς ἐπιβᾶσαν, ὅπως τί μοι ἄλγος ἀλάλκοις.</p>
<p><a>ν320</a> ἀλλ᾽ αἰεὶ φρεσὶν ᾗσιν ἔχων δεδαϊγμένον ἦτορ</p>
<p><a>ν321</a> ἠλώμην, ἧός με θεοὶ κακότητος ἔλυσαν:</p>
<p><a>ν322</a> πρίν γ᾽ ὅτε Φαιήκων ἀνδρῶν ἐν πίονι δήμῳ</p>
<p><a>ν323</a> θάρσυνάς τε ἔπεσσι καὶ ἐς πόλιν ἤγαγες αὐτή.</p>
<p><a>ν324</a> νῦν δέ σε πρὸς πατρὸς γουνάζομαι—οὐ γὰρ ὀΐω</p>
<p><a>ν325</a> ἥκειν εἰς Ἰθάκην εὐδείελον,  ἀλλά τιν᾽ ἄλλην</p>
<p><a>ν326</a> γαῖαν ἀναστρέφομαι: σὲ δὲ κερτομέουσαν ὀΐω</p>
<p><a>ν327</a> ταῦτ᾽ ἀγορευέμεναι, ἵν᾽ ἐμὰς φρένας ἠπεροπεύσῃς—</p>
<p><a>ν328</a> εἰπέ μοι εἰ ἐτεόν γε φίλην ἐς πατρίδ᾽ ἱκάνω.</p>
<p><a>ν329</a> τὸν δ᾽ ἠμείβετ᾽ ἔπειτα θεὰ γλαυκῶπις Ἀθήνη:</p>
<p><a>ν330</a> αἰεί τοι τοιοῦτον ἐνὶ στήθεσσι νόημα:</p>
<p><a>ν331</a> τῷ σε καὶ οὐ δύναμαι προλιπεῖν δύστηνον ἐόντα,</p>
<p><a>ν332</a> οὕνεκ᾽ ἐπητής ἐσσι καὶ ἀγχίνοος καὶ ἐχέφρων.</p>
<p><a>ν333</a> ἀσπασίως γάρ κ᾽ ἄλλος ἀνὴρ ἀλαλήμενος ἐλθὼν</p>
<p><a>ν334</a> ἵετ᾽ ἐνὶ μεγάροις ἰδέειν παῖδάς τ᾽ ἄλοχόν τε:</p>
<p><a>ν335</a> σοὶ δ᾽ οὔ πω φίλον ἐστὶ δαήμεναι οὐδὲ πυθέσθαι,</p>
<p><a>ν336</a> πρίν γ᾽ ἔτι σῆς ἀλόχου πειρήσεαι, ἥ τέ τοι αὔτως</p>
<p><a>ν337</a> ἧσται ἐνὶ μεγάροισιν, ὀϊζυραὶ δέ οἱ αἰεὶ</p>
<p><a>ν338</a> φθίνουσιν νύκτες τε καὶ ἤματα δάκρυ χεούσῃ.</p>
<p><a>ν339</a> αὐτὰρ ἐγὼ τὸ μὲν οὔ ποτ᾽ ἀπίστεον, ἀλλ᾽ ἐνὶ θυμῷ</p>
<p><a>ν340</a> ᾔδε᾽,  ὃ νοστήσεις ὀλέσας ἄπο πάντας ἑταίρους:</p>
<p><a>ν341</a> ἀλλά τοι οὐκ ἐθέλησα Ποσειδάωνι μάχεσθαι</p>
<p><a>ν342</a> πατροκασιγνήτῳ, ὅς τοι κότον ἔνθετο θυμῷ,</p>
<p><a>ν343</a> χωόμενος ὅτι οἱ υἱὸν φίλον ἐξαλάωσας.</p>
<p><a>ν344</a> ἀλλ᾽ ἄγε τοι δείξω Ἰθάκης ἕδος, ὄφρα πεποίθῃς.</p>
<p><a>ν345</a> Φόρκυνος μὲν ὅδ᾽ ἐστὶ λιμήν,  ἁλίοιο γέροντος,</p>
<p><a>ν346</a> ἥδε δ᾽ ἐπὶ κρατὸς λιμένος τανύφυλλος ἐλαίη:</p>
<p><a>ν347</a> ἀγχόθι δ᾽ αὐτῆς ἄντρον ἐπήρατον ἠεροειδές,</p>
<p><a>ν348</a> ἱρὸν νυμφάων, αἳ νηϊάδες καλέονται:</p>
<p><a>ν349</a> τοῦτο δέ τοι σπέος ἐστὶ κατηρεφές, ἔνθα σὺ πολλὰς</p>
<p><a>ν350</a> ἔρδεσκες νύμφῃσι τεληέσσας ἑκατόμβας:</p>
<p><a>ν351</a> τοῦτο δὲ Νήριτόν ἐστιν ὄρος καταειμένον ὕλῃ.</p>
<p><a>ν352</a> ὣς εἰποῦσα θεὰ σκέδασ᾽ ἠέρα, εἴσατο δὲ χθών:</p>
<p><a>ν353</a> γήθησέν τ᾽ ἄρ᾽ ἔπειτα πολύτλας δῖος Ὀδυσσεύς,</p>
<p><a>ν354</a> χαίρων ᾗ γαίῃ, κύσε δὲ ζείδωρον ἄρουραν.</p>
<p><a>ν355</a> αὐτίκα δὲ νύμφῃς ἠρήσατο, χεῖρας ἀνασχών:</p>
<p><a>ν356</a> νύμφαι νηϊάδες, κοῦραι Διός, οὔ ποτ᾽ ἐγώ γε</p>
<p><a>ν357</a> ὄψεσθ᾽ ὔμμ᾽ ἐφάμην: νῦν δ᾽ εὐχωλῇς ἀγανῇσι</p>
<p><a>ν358</a> χαίρετ᾽: ἀτὰρ καὶ δῶρα διδώσομεν, ὡς τὸ πάρος περ,</p>
<p><a>ν359</a> αἴ κεν ἐᾷ πρόφρων με Διὸς θυγάτηρ ἀγελείη</p>
<p><a>ν360</a> αὐτόν τε ζώειν καί μοι φίλον υἱὸν ἀέξῃ.</p>
<p><a>ν361</a> τὸν δ᾽ αὖτε προσέειπε θεὰ γλαυκῶπις Ἀθήνη:</p>
<p><a>ν362</a> θάρσει, μή τοι ταῦτα μετὰ φρεσὶ σῇσι μελόντων.</p>
<p><a>ν363</a> ἀλλὰ χρήματα μὲν μυχῷ ἄντρου θεσπεσίοιο</p>
<p><a>ν364</a> θείμεν αὐτίκα νῦν, ἵνα περ τάδε τοι σόα μίμνῃ:</p>
<p><a>ν365</a> αὐτοὶ δὲ φραζώμεθ᾽ ὅπως ὄχ᾽ ἄριστα γένηται.</p>
<p><a>ν366</a> ὣς εἰποῦσα θεὰ δῦνε σπέος ἠεροειδές,</p>
<p><a>ν367</a> μαιομένη κευθμῶνας ἀνὰ σπέος: αὐτὰρ Ὀδυσσεὺς</p>
<p><a>ν368</a> ἆσσον πάντ᾽ ἐφόρει, χρυσὸν καὶ ἀτειρέα χαλκὸν</p>
<p><a>ν369</a> εἵματά τ᾽ εὐποίητα, τά οἱ Φαίηκες ἔδωκαν.</p>
<p><a>ν370</a> καὶ τὰ μὲν εὖ κατέθηκε,  λίθον δ᾽ ἐπέθηκε θύρῃσι</p>
<p><a>ν371</a> Παλλὰς Ἀθηναίη, κούρη Διὸς αἰγιόχοιο.</p>
<p><a>ν372</a> τὼ δὲ καθεζομένω ἱερῆς παρὰ πυθμέν᾽ ἐλαίης</p>
<p><a>ν373</a> φραζέσθην μνηστῆρσιν ὑπερφιάλοισιν ὄλεθρον.</p>
<p><a>ν374</a> τοῖσι δὲ μύθων ἦρχε θεὰ γλαυκῶπις Ἀθήνη:</p>
<p><a>ν375</a> διογενὲς Λαερτιάδη,  πολυμήχαν᾽ Ὀδυσσεῦ,</p>
<p><a>ν376</a> φράζευ ὅπως μνηστῆρσιν ἀναιδέσι χεῖρας ἐφήσεις,</p>
<p><a>ν377</a> οἳ δή τοι τρίετες μέγαρον κάτα κοιρανέουσι,</p>
<p><a>ν378</a> μνώμενοι ἀντιθέην ἄλοχον καὶ ἕδνα διδόντες:</p>
<p><a>ν379</a> ἡ δὲ σὸν αἰεὶ νόστον ὀδυρομένη κατὰ θυμὸν</p>
<p><a>ν380</a> πάντας μέν ῥ᾽ ἔλπει καὶ ὑπίσχεται ἀνδρὶ ἑκάστῳ,</p>
<p><a>ν381</a> ἀγγελίας προϊεῖσα, νόος δέ οἱ ἄλλα μενοινᾷ.</p>
<p><a>ν382</a> τὴν δ᾽ ἀπαμειβόμενος προσέφη πολύμητις Ὀδυσσεύς:</p>
<p><a>ν383</a> ὢ πόποι, ἦ μάλα δὴ Ἀγαμέμνονος Ἀτρεΐδαο</p>
<p><a>ν384</a> φθίσεσθαι κακὸν οἶτον ἐνὶ μεγάροισιν ἔμελλον,</p>
<p><a>ν385</a> εἰ μή μοι σὺ ἕκαστα,  θεά, κατὰ μοῖραν ἔειπες.</p>
<p><a>ν386</a> ἀλλ᾽ ἄγε μῆτιν ὕφηνον, ὅπως ἀποτίσομαι αὐτούς:</p>
<p><a>ν387</a> πὰρ δέ μοι αὐτὴ στῆθι, μένος πολυθαρσὲς ἐνεῖσα,</p>
<p><a>ν388</a> οἷον ὅτε Τροίης λύομεν λιπαρὰ κρήδεμνα.</p>
<p><a>ν389</a> αἴ κέ μοι ὣς μεμαυῖα παρασταίης, γλαυκῶπι,</p>
<p><a>ν390</a> καί κε τριηκοσίοισιν ἐγὼν ἄνδρεσσι μαχοίμην</p>
<p><a>ν391</a> σὺν σοί, πότνα θεά, ὅτε μοι πρόφρασσ᾽ ἐπαρήγοις.</p>
<p><a>ν392</a> τὸν δ᾽ ἠμείβετ᾽ ἔπειτα θεὰ γλαυκῶπις Ἀθήνη:</p>
<p><a>ν393</a> καὶ λίην τοι ἐγώ γε παρέσσομαι, οὐδέ με λήσεις,</p>
<p><a>ν394</a> ὁππότε κεν δὴ ταῦτα πενώμεθα: καί τιν᾽ ὀΐω</p>
<p><a>ν395</a> αἵματί τ᾽ ἐγκεφάλῳ τε παλαξέμεν ἄσπετον οὖδας</p>
<p><a>ν396</a> ἀνδρῶν μνηστήρων, οἵ τοι βίοτον κατέδουσιν.</p>
<p><a>ν397</a> ἀλλ᾽ ἄγε σ᾽ ἄγνωστον τεύξω πάντεσσι βροτοῖσι:</p>
<p><a>ν398</a> κάρψω μὲν χρόα καλὸν ἐνὶ γναμπτοῖσι μέλεσσι,</p>
<p><a>ν399</a> ξανθὰς δ᾽ ἐκ κεφαλῆς ὀλέσω τρίχας, ἀμφὶ δὲ λαῖφος</p>
<p><a>ν400</a> ἕσσω ὅ κε στυγέῃσιν ἰδὼν ἄνθρωπον  ἔχοντα,</p>
<p><a>ν401</a> κνυζώσω δέ τοι ὄσσε πάρος περικαλλέ᾽ ἐόντε,</p>
<p><a>ν402</a> ὡς ἂν ἀεικέλιος πᾶσι μνηστῆρσι φανήῃς</p>
<p><a>ν403</a> σῇ τ᾽ ἀλόχῳ καὶ παιδί, τὸν ἐν μεγάροισιν ἔλειπες.</p>
<p><a>ν404</a> αὐτὸς δὲ πρώτιστα συβώτην εἰσαφικέσθαι,</p>
<p><a>ν405</a> ὅς τοι ὑῶν ἐπίουρος,  ὁμῶς δέ τοι ἤπια οἶδε,</p>
<p><a>ν406</a> παῖδά τε σὸν φιλέει καὶ ἐχέφρονα Πηνελόπειαν.</p>
<p><a>ν407</a> δήεις τόν γε σύεσσι παρήμενον: αἱ δὲ νέμονται</p>
<p><a>ν408</a> πὰρ Κόρακος πέτρῃ ἐπί τε κρήνῃ Ἀρεθούσῃ,</p>
<p><a>ν409</a> ἔσθουσαι βάλανον μενοεικέα καὶ μέλαν ὕδωρ</p>
<p><a>ν410</a> πίνουσαι,  τά θ᾽ ὕεσσι τρέφει τεθαλυῖαν ἀλοιφήν.</p>
<p><a>ν411</a> ἔνθα μένειν καὶ πάντα παρήμενος ἐξερέεσθαι,</p>
<p><a>ν412</a> ὄφρ᾽ ἂν ἐγὼν ἔλθω Σπάρτην ἐς καλλιγύναικα</p>
<p><a>ν413</a> Τηλέμαχον καλέουσα, τεὸν φίλον υἱόν, Ὀδυσσεῦ:</p>
<p><a>ν414</a> ὅς τοι ἐς εὐρύχορον Λακεδαίμονα πὰρ Μενέλαον</p>
<p><a>ν415</a> ᾤχετο πευσόμενος μετὰ σὸν κλέος,  εἴ που ἔτ᾽ εἴης.</p>
<p><a>ν416</a> τὴν δ᾽ ἀπαμειβόμενος προσέφη πολύμητις Ὀδυσσεύς:</p>
<p><a>ν417</a> τίπτε τ᾽ ἄρ᾽ οὔ οἱ ἔειπες, ἐνὶ φρεσὶ πάντα ἰδυῖα;</p>
<p><a>ν418</a> ἦ ἵνα που καὶ κεῖνος ἀλώμενος ἄλγεα πάσχῃ</p>
<p><a>ν419</a> πόντον ἐπ᾽ ἀτρύγετον: βίοτον δέ οἱ ἄλλοι ἔδουσι;</p>
<p><a>ν420</a> τὸν δ᾽ ἠμείβετ᾽ ἔπειτα θεὰ γλαυκῶπις Ἀθήνη:</p>
<p><a>ν421</a> μὴ δή τοι κεῖνός γε λίην ἐνθύμιος ἔστω.</p>
<p><a>ν422</a> αὐτή μιν πόμπευον, ἵνα κλέος ἐσθλὸν ἄροιτο</p>
<p><a>ν423</a> κεῖσ᾽ ἐλθών: ἀτὰρ οὔ τιν᾽ ἔχει πόνον, ἀλλὰ ἕκηλος</p>
<p><a>ν424</a> ἧσται ἐν Ἀτρεΐδαο δόμοις, παρὰ δ᾽ ἄσπετα κεῖται.</p>
<p><a>ν425</a> ἦ μέν μιν λοχόωσι νέοι σὺν νηῒ μελαίνῃ,</p>
<p><a>ν426</a> ἱέμενοι κτεῖναι, πρὶν πατρίδα γαῖαν ἱκέσθαι:</p>
<p><a>ν427</a> ἀλλὰ τά γ᾽ οὐκ ὀΐω, πρὶν καί τινα γαῖα καθέξει</p>
<p><a>ν428</a> ἀνδρῶν μνηστήρων, οἵ τοι βίοτον κατέδουσιν.</p>
<p><a>ν429</a> ὣς ἄρα μιν φαμένη ῥάβδῳ ἐπεμάσσατ᾽ Ἀθήνη.</p>
<p><a>ν430</a> κάρψεν μὲν χρόα καλὸν ἐνὶ γναμπτοῖσι μέλεσσι,</p>
<p><a>ν431</a> ξανθὰς δ᾽ ἐκ κεφαλῆς ὄλεσε τρίχας, ἀμφὶ δὲ δέρμα</p>
<p><a>ν432</a> πάντεσσιν μελέεσσι παλαιοῦ θῆκε γέροντος,</p>
<p><a>ν433</a> κνύζωσεν δέ οἱ ὄσσε πάρος περικαλλέ᾽ ἐόντε:</p>
<p><a>ν434</a> ἀμφὶ δέ μιν ῥάκος ἄλλο κακὸν βάλεν ἠδὲ χιτῶνα,</p>
<p><a>ν435</a> ῥωγαλέα ῥυπόωντα,  κακῷ μεμορυγμένα καπνῷ:</p>
<p><a>ν436</a> ἀμφὶ δέ μιν μέγα δέρμα ταχείης ἕσσ᾽ ἐλάφοιο,</p>
<p><a>ν437</a> ψιλόν: δῶκε δέ οἱ σκῆπτρον καὶ ἀεικέα πήρην,</p>
<p><a>ν438</a> πυκνὰ ῥωγαλέην: ἐν δὲ στρόφος ἦεν ἀορτήρ.</p>
<p><a>ν439</a> τώ γ᾽ ὣς βουλεύσαντε διέτμαγεν. ἡ μὲν ἔπειτα</p>
<p><a>ν440</a> ἐς Λακεδαίμονα δῖαν ἔβη μετὰ παῖδ᾽ Ὀδυσῆος.</p>
<h4 class="C2">Book 14</h4><p><a>ξ1</a> αὐτὰρ ὁ ἐκ λιμένος προσέβη τρηχεῖαν ἀταρπὸν</p>
<p><a>ξ2</a> χῶρον ἀν᾽ ὑλήεντα δι᾽ ἄκριας, ᾗ οἱ Ἀθήνη</p>
<p><a>ξ3</a> πέφραδε δῖον ὑφορβόν, ὅ οἱ βιότοιο μάλιστα</p>
<p><a>ξ4</a> κήδετο οἰκήων, οὓς κτήσατο δῖος Ὀδυσσεύς.</p>
<p><a>ξ5</a> τὸν δ᾽ ἄρ᾽ ἐνὶ προδόμῳ εὗρ᾽ ἥμενον,  ἔνθα οἱ αὐλὴ</p>
<p><a>ξ6</a> ὑψηλὴ δέδμητο, περισκέπτῳ ἐνὶ χώρῳ,</p>
<p><a>ξ7</a> καλή τε μεγάλη τε, περίδρομος: ἥν ῥα συβώτης</p>
<p><a>ξ8</a> αὐτὸς δείμαθ᾽ ὕεσσιν ἀποιχομένοιο ἄνακτος,</p>
<p><a>ξ9</a> νόσφιν δεσποίνης καὶ Λαέρταο γέροντος,</p>
<p><a>ξ10</a> ῥυτοῖσιν λάεσσι καὶ ἐθρίγκωσεν ἀχέρδῳ:</p>
<p><a>ξ11</a> σταυροὺς δ᾽ ἐκτὸς ἔλασσε διαμπερὲς ἔνθα καὶ ἔνθα,</p>
<p><a>ξ12</a> πυκνοὺς καὶ θαμέας, τὸ μέλαν δρυὸς ἀμφικεάσσας:</p>
<p><a>ξ13</a> ἔντοσθεν δ᾽ αὐλῆς συφεοὺς δυοκαίδεκα ποίει</p>
<p><a>ξ14</a> πλησίον ἀλλήλων, εὐνὰς συσίν: ἐν δὲ ἑκάστῳ</p>
<p><a>ξ15</a> πεντήκοντα σύες χαμαιευνάδες ἐρχατόωντο,</p>
<p><a>ξ16</a> θήλειαι τοκάδες: τοὶ δ᾽ ἄρσενες ἐκτὸς ἴαυον,</p>
<p><a>ξ17</a> πολλὸν παυρότεροι: τοὺς γὰρ μινύθεσκον ἔδοντες</p>
<p><a>ξ18</a> ἀντίθεοι μνηστῆρες, ἐπεὶ προΐαλλε συβώτης</p>
<p><a>ξ19</a> αἰεὶ ζατρεφέων σιάλων τὸν ἄριστον ἁπάντων:</p>
<p><a>ξ20</a> οἱ δὲ τριηκόσιοί τε καὶ ἑξήκοντα πέλοντο.</p>
<p><a>ξ21</a> πὰρ δὲ κύνες, θήρεσσιν ἐοικότες αἰὲν ἴαυον</p>
<p><a>ξ22</a> τέσσαρες, οὓς ἔθρεψε συβώτης, ὄρχαμος ἀνδρῶν.</p>
<p><a>ξ23</a> αὐτὸς δ᾽ ἀμφὶ πόδεσσιν ἑοῖς ἀράρισκε πέδιλα,</p>
<p><a>ξ24</a> τάμνων δέρμα βόειον ἐϋχροές: οἱ δὲ δὴ ἄλλοι</p>
<p><a>ξ25</a> ᾤχοντ᾽ ἄλλυδις ἄλλος ἅμ᾽ ἀγρομένοισι σύεσσιν,</p>
<p><a>ξ26</a> οἱ τρεῖς: τὸν δὲ τέταρτον ἀποπροέηκε πόλινδε</p>
<p><a>ξ27</a> σῦν ἀγέμεν μνηστῆρσιν ὑπερφιάλοισιν ἀνάγκῃ,</p>
<p><a>ξ28</a> ὄφρ᾽ ἱερεύσαντες κρειῶν κορεσαίατο θυμόν.</p>
<p><a>ξ29</a> ἐξαπίνης δ᾽ Ὀδυσῆα ἴδον κύνες ὑλακόμωροι.</p>
<p><a>ξ30</a> οἱ μὲν κεκλήγοντες ἐπέδραμον: αὐτὰρ Ὀδυσσεὺς</p>
<p><a>ξ31</a> ἕζετο κερδοσύνη, σκῆπτρον δέ οἱ ἔκπεσε χειρός.</p>
<p><a>ξ32</a> ἔνθα κεν ᾧ πὰρ σταθμῷ ἀεικέλιον πάθεν ἄλγος:</p>
<p><a>ξ33</a> ἀλλὰ συβώτης ὦκα ποσὶ κραιπνοῖσι μετασπὼν</p>
<p><a>ξ34</a> ἔσσυτ᾽ ἀνὰ πρόθυρον, σκῦτος δέ οἱ ἔκπεσε χειρός.</p>
<p><a>ξ35</a> τοὺς μὲν ὁμοκλήσας σεῦεν κύνας ἄλλυδις ἄλλον</p>
<p><a>ξ36</a> πυκνῇσιν λιθάδεσσιν: ὁ δὲ προσέειπεν ἄνακτα:</p>
<p><a>ξ37</a> ὦ γέρον, ἦ ὀλίγου σε κύνες διεδηλήσαντο</p>
<p><a>ξ38</a> ἐξαπίνης, καί κέν μοι ἐλεγχείην κατέχευας.</p>
<p><a>ξ39</a> καὶ δέ μοι ἄλλα θεοὶ δόσαν ἄλγεά τε στοναχάς τε:</p>
<p><a>ξ40</a> ἀντιθέου γὰρ ἄνακτος ὀδυρόμενος καὶ ἀχεύων</p>
<p><a>ξ41</a> ἧμαι, ἄλλοισιν δὲ σύας σιάλους ἀτιτάλλω</p>
<p><a>ξ42</a> ἔδμεναι: αὐτὰρ κεῖνος ἐελδόμενός που ἐδωδῆς</p>
<p><a>ξ43</a> πλάζετ᾽ ἐπ᾽ ἀλλοθρόων ἀνδρῶν δῆμόν τε πόλιν τε,</p>
<p><a>ξ44</a> εἴ που ἔτι ζώει καὶ ὁρᾷ φάος ἠελίοιο.</p>
<p><a>ξ45</a> ἀλλ᾽ ἕπεο,  κλισίηνδ᾽ ἴομεν, γέρον, ὄφρα καὶ αὐτός,</p>
<p><a>ξ46</a> σίτου καὶ οἴνοιο κορεσσάμενος κατὰ θυμόν,</p>
<p><a>ξ47</a> εἴπῃς ὁππόθεν ἐσσὶ καὶ ὁππόσα κήδε᾽ ἀνέτλης.</p>
<p><a>ξ48</a> ὣς εἰπὼν κλισίηνδ᾽ ἡγήσατο δῖος ὑφορβός,</p>
<p><a>ξ49</a> εἷσεν δ᾽ εἰσαγαγών, ῥῶπας δ᾽ ὑπέχευε δασείας,</p>
<p><a>ξ50</a> ἐστόρεσεν δ᾽ ἐπὶ δέρμα ἰονθάδος ἀγρίου αἰγός,</p>
<p><a>ξ51</a> αὐτοῦ ἐνεύναιον, μέγα καὶ δασύ. χαῖρε δ᾽ Ὀδυσσεὺς</p>
<p><a>ξ52</a> ὅττι μιν ὣς ὑπέδεκτο, ἔπος τ᾽ ἔφατ᾽ ἔκ τ᾽ ὀνόμαζεν:</p>
<p><a>ξ53</a> Ζεύς τοι δοίη, ξεῖνε, καὶ ἀθάνατοι θεοὶ ἄλλοι</p>
<p><a>ξ54</a> ὅττι μάλιστ᾽ ἐθέλεις, ὅτι με πρόφρων ὑπέδεξο.</p>
<p><a>ξ55</a> τὸν δ᾽ ἀπαμειβόμενος προσέφης, Εὔμαιε συβῶτα:</p>
<p><a>ξ56</a> ξεῖν᾽, οὔ μοι θέμις ἔστ᾽, οὐδ᾽ εἰ κακίων σέθεν ἔλθοι,</p>
<p><a>ξ57</a> ξεῖνον ἀτιμῆσαι: πρὸς γὰρ Διός εἰσιν ἅπαντες</p>
<p><a>ξ58</a> ξεῖνοί τε πτωχοί τε: δόσις δ᾽ ὀλίγη τε φίλη τε</p>
<p><a>ξ59</a> γίγνεται ἡμετέρη: ἡ γὰρ δμώων δίκη ἐστὶν</p>
<p><a>ξ60</a> αἰεὶ δειδιότων,  ὅτ᾽ ἐπικρατέωσιν ἄνακτες</p>
<p><a>ξ61</a> οἱ νέοι. ἦ γὰρ τοῦ γε θεοὶ κατὰ νόστον ἔδησαν,</p>
<p><a>ξ62</a> ὅς κεν ἔμ᾽ ἐνδυκέως ἐφίλει καὶ κτῆσιν ὄπασσεν,</p>
<p><a>ξ63</a> οἶκόν τε κλῆρόν τε πολυμνήστην τε γυναῖκα,</p>
<p><a>ξ64</a> οἷά τε ᾧ οἰκῆϊ ἄναξ εὔθυμος ἔδωκεν,</p>
<p><a>ξ65</a> ὅς οἱ πολλὰ κάμῃσι,  θεὸς δ᾽ ἐπὶ ἔργον ἀέξῃ,</p>
<p><a>ξ66</a> ὡς καὶ ἐμοὶ τόδε ἔργον ἀέξεται, ᾧ ἐπιμίμνω.</p>
<p><a>ξ67</a> τῷ κέ με πόλλ᾽ ὤνησεν ἄναξ, εἰ αὐτόθ᾽ ἐγήρα:</p>
<p><a>ξ68</a> ἀλλ᾽ ὄλεθ᾽—ὡς ὤφελλ᾽ Ἑλένης ἀπὸ φῦλον ὀλέσθαι</p>
<p><a>ξ69</a> πρόχνυ, ἐπεὶ πολλῶν ἀνδρῶν ὑπὸ γούνατ᾽ ἔλυσε:</p>
<p><a>ξ70</a> καὶ γὰρ κεῖνος ἔβη Ἀγαμέμνονος εἵνεκα τιμῆς</p>
<p><a>ξ71</a> Ἴλιον εἰς εὔπωλον, ἵνα Τρώεσσι μάχοιτο.</p>
<p><a>ξ72</a> ὣς εἰπὼν ζωστῆρι θοῶς συνέεργε χιτῶνα,</p>
<p><a>ξ73</a> βῆ δ᾽ ἴμεν ἐς συφεούς, ὅθι ἔθνεα ἔρχατο χοίρων.</p>
<p><a>ξ74</a> ἔνθεν ἑλὼν δύ᾽ ἔνεικε καὶ ἀμφοτέρους ἱέρευσεν,</p>
<p><a>ξ75</a> εὗσέ τε μίστυλλέν τε καὶ ἀμφ᾽ ὀβελοῖσιν ἔπειρεν.</p>
<p><a>ξ76</a> ὀπτήσας δ᾽ ἄρα πάντα φέρων παρέθηκ᾽ Ὀδυσῆϊ</p>
<p><a>ξ77</a> θέρμ᾽ αὐτοῖς ὀβελοῖσιν: ὁ δ᾽ ἄλφιτα λευκὰ πάλυνεν:</p>
<p><a>ξ78</a> ἐν δ᾽ ἄρα κισσυβίῳ κίρνη μελιηδέα οἶνον,</p>
<p><a>ξ79</a> αὐτὸς δ᾽ ἀντίον ἷζεν, ἐποτρύνων δὲ προσηύδα:</p>
<p><a>ξ80</a> ἔσθιε νῦν, ὦ ξεῖνε, τά τε δμώεσσι πάρεστι,</p>
<p><a>ξ81</a> χοίρε᾽: ἀτὰρ σιάλους γε σύας μνηστῆρες ἔδουσιν,</p>
<p><a>ξ82</a> οὐκ ὄπιδα φρονέοντες ἐνὶ φρεσὶν οὐδ᾽ ἐλεητύν.</p>
<p><a>ξ83</a> οὐ μὲν σχέτλια ἔργα θεοὶ μάκαρες φιλέουσιν,</p>
<p><a>ξ84</a> ἀλλὰ δίκην τίουσι καὶ αἴσιμα ἔργ᾽ ἀνθρώπων.</p>
<p><a>ξ85</a> καὶ μὲν δυσμενέες καὶ ἀνάρσιοι,  οἵ τ᾽ ἐπὶ γαίης</p>
<p><a>ξ86</a> ἀλλοτρίης βῶσιν καί σφι Ζεὺς ληΐδα δώῃ,</p>
<p><a>ξ87</a> πλησάμενοι δέ τε νῆας ἔβαν οἶκόνδε νέεσθαι,</p>
<p><a>ξ88</a> καὶ μὲν τοῖς ὄπιδος κρατερὸν δέος ἐν φρεσὶ πίπτει.</p>
<p><a>ξ89</a> οἵδε δὲ καί τι ἴσασι, θεοῦ δέ τιν᾽ ἔκλυον αὐδήν,</p>
<p><a>ξ90</a> κείνου λυγρὸν ὄλεθρον,  ὅτ᾽ οὐκ ἐθέλουσι δικαίως</p>
<p><a>ξ91</a> μνᾶσθαι οὐδὲ νέεσθαι ἐπὶ σφέτερ᾽, ἀλλὰ ἕκηλοι</p>
<p><a>ξ92</a> κτήματα δαρδάπτουσιν ὑπέρβιον, οὐδ᾽ ἔπι φειδώ.</p>
<p><a>ξ93</a> ὅσσαι γὰρ νύκτες τε καὶ ἡμέραι ἐκ Διός εἰσιν,</p>
<p><a>ξ94</a> οὔ ποθ᾽ ἓν ἱρεύουσ᾽ ἱερήϊον, οὐδὲ δύ᾽ οἴω:</p>
<p><a>ξ95</a> οἶνον δὲ φθινύθουσιν ὑπέρβιον ἐξαφύοντες.</p>
<p><a>ξ96</a> ἦ γάρ οἱ ζωή γ᾽ ἦν ἄσπετος: οὔ τινι τόσση</p>
<p><a>ξ97</a> ἀνδρῶν ἡρώων, οὔτ᾽ ἠπείροιο μελαίνης</p>
<p><a>ξ98</a> οὔτ᾽ αὐτῆς Ἰθάκης: οὐδὲ ξυνεείκοσι φωτῶν</p>
<p><a>ξ99</a> ἔστ᾽ ἄφενος τοσσοῦτον: ἐγὼ δέ κέ τοι καταλέξω.</p>
<p><a>ξ100</a> δώδεκ᾽ ἐν ἠπείρῳ ἀγέλαι: τόσα πώεα οἰῶν,</p>
<p><a>ξ101</a> τόσσα συῶν συβόσια, τόσ᾽ αἰπόλια πλατέ᾽ αἰγῶν</p>
<p><a>ξ102</a> βόσκουσι ξεῖνοί τε καὶ αὐτοῦ βώτορες ἄνδρες.</p>
<p><a>ξ103</a> ἐνθάδε δ᾽ αἰπόλια πλατέ᾽ αἰγῶν ἕνδεκα πάντα</p>
<p><a>ξ104</a> ἐσχατιῇ βόσκοντ᾽, ἐπὶ δ᾽ ἀνέρες ἐσθλοὶ ὄρονται.</p>
<p><a>ξ105</a> τῶν αἰεί σφιν ἕκαστος ἐπ᾽ ἤματι μῆλον ἀγινεῖ,</p>
<p><a>ξ106</a> ζατρεφέων αἰγῶν ὅς τις φαίνηται ἄριστος.</p>
<p><a>ξ107</a> αὐτὰρ ἐγὼ σῦς τάσδε φυλάσσω τε ῥύομαί τε,</p>
<p><a>ξ108</a> καί σφι συῶν τὸν ἄριστον ἐῢ κρίνας ἀποπέμπω.</p>
<p><a>ξ109</a> ὣς φάθ᾽, ὁ δ᾽ ἐνδυκέως κρέα τ᾽ ἤσθιε πῖνέ τε οἶνον</p>
<p><a>ξ110</a> ἁρπαλέως ἀκέων,  κακὰ δὲ μνηστῆρσι φύτευεν.</p>
<p><a>ξ111</a> αὐτὰρ ἐπεὶ δείπνησε καὶ ἤραρε θυμὸν ἐδωδῇ,</p>
<p><a>ξ112</a> καί οἱ πλησάμενος δῶκε σκύφον, ᾧ περ ἔπινεν,</p>
<p><a>ξ113</a> οἴνου ἐνίπλειον: ὁ δ᾽ ἐδέξατο, χαῖρε δὲ θυμῷ,</p>
<p><a>ξ114</a> καί μιν φωνήσας ἔπεα πτερόεντα προσηύδα:</p>
<p><a>ξ115</a> ὦ φίλε,  τίς γάρ σε πρίατο κτεάτεσσιν ἑοῖσιν,</p>
<p><a>ξ116</a> ὧδε μάλ᾽ ἀφνειὸς καὶ καρτερὸς ὡς ἀγορεύεις;</p>
<p><a>ξ117</a> φῆς δ᾽ αὐτὸν φθίσθαι Ἀγαμέμνονος εἵνεκα τιμῆς.</p>
<p><a>ξ118</a> εἰπέ μοι, αἴ κέ ποθι γνώω τοιοῦτον ἐόντα.</p>
<p><a>ξ119</a> Ζεὺς γάρ που τό γε οἶδε καὶ ἀθάνατοι θεοὶ ἄλλοι,</p>
<p><a>ξ120</a> εἴ κέ μιν ἀγγείλαιμι ἰδών: ἐπὶ πολλὰ δ᾽ ἀλήθην.</p>
<p><a>ξ121</a> τὸν δ᾽ ἠμείβετ᾽ ἔπειτα συβώτης, ὄρχαμος ἀνδρῶν:</p>
<p><a>ξ122</a> ὦ γέρον, οὔ τις κεῖνον ἀνὴρ ἀλαλήμενος ἐλθὼν</p>
<p><a>ξ123</a> ἀγγέλλων πείσειε γυναῖκά τε καὶ φίλον υἱόν,</p>
<p><a>ξ124</a> ἀλλ᾽ ἄλλως κομιδῆς κεχρημένοι ἄνδρες ἀλῆται</p>
<p><a>ξ125</a> ψεύδοντ᾽,  οὐδ᾽ ἐθέλουσιν ἀληθέα μυθήσασθαι.</p>
<p><a>ξ126</a> ὃς δέ κ᾽ ἀλητεύων Ἰθάκης ἐς δῆμον ἵκηται,</p>
<p><a>ξ127</a> ἐλθὼν ἐς δέσποιναν ἐμὴν ἀπατήλια βάζει:</p>
<p><a>ξ128</a> ἡ δ᾽ εὖ δεξαμένη φιλέει καὶ ἕκαστα μεταλλᾷ,</p>
<p><a>ξ129</a> καί οἱ ὀδυρομένῃ βλεφάρων ἄπο δάκρυα πίπτει,</p>
<p><a>ξ130</a> ἣ θέμις ἐστὶ γυναικός,  ἐπὴν πόσις ἄλλοθ᾽ ὄληται.</p>
<p><a>ξ131</a> αἶψά κε καὶ σύ, γεραιέ, ἔπος παρατεκτήναιο.</p>
<p><a>ξ132</a> εἴ τίς τοι χλαῖνάν τε χιτῶνά τε εἵματα δοίη.</p>
<p><a>ξ133</a> τοῦ δ᾽ ἤδη μέλλουσι κύνες ταχέες τ᾽ οἰωνοὶ</p>
<p><a>ξ134</a> ῥινὸν ἀπ᾽ ὀστεόφιν ἐρύσαι, ψυχὴ δὲ λέλοιπεν:</p>
<p><a>ξ135</a> ἢ τόν γ᾽ ἐν πόντῳ φάγον ἰχθύες,  ὀστέα δ᾽ αὐτοῦ</p>
<p><a>ξ136</a> κεῖται ἐπ᾽ ἠπείρου ψαμάθῳ εἰλυμένα πολλῇ.</p>
<p><a>ξ137</a> ὣς ὁ μὲν ἔνθ᾽ ἀπόλωλε, φίλοισι δὲ κήδε᾽ ὀπίσσω</p>
<p><a>ξ138</a> πᾶσιν, ἐμοὶ δὲ μάλιστα, τετεύχαται: οὐ γὰρ ἔτ᾽ ἄλλον</p>
<p><a>ξ139</a> ἤπιον ὧδε ἄνακτα κιχήσομαι, ὁππόσ᾽ ἐπέλθω,</p>
<p><a>ξ140</a> οὐδ᾽ εἴ κεν πατρὸς καὶ μητέρος αὖτις ἵκωμαι</p>
<p><a>ξ141</a> οἶκον, ὅθι πρῶτον γενόμην καί μ᾽ ἔτρεφον αὐτοί.</p>
<p><a>ξ142</a> οὐδέ νυ τῶν ἔτι τόσσον ὀδύρομαι, ἱέμενός περ</p>
<p><a>ξ143</a> ὀφθαλμοῖσιν ἰδέσθαι ἐὼν ἐν πατρίδι γαίῃ:</p>
<p><a>ξ144</a> ἀλλά μ᾽ Ὀδυσσῆος πόθος αἴνυται οἰχομένοιο.</p>
<p><a>ξ145</a> τὸν μὲν ἐγών,  ὦ ξεῖνε, καὶ οὐ παρεόντ᾽ ὀνομάζειν</p>
<p><a>ξ146</a> αἰδέομαι: πέρι γάρ μ᾽ ἐφίλει καὶ κήδετο θυμῷ:</p>
<p><a>ξ147</a> ἀλλά μιν ἠθεῖον καλέω καὶ νόσφιν ἐόντα.</p>
<p><a>ξ148</a> τὸν δ᾽ αὖτε προσέειπε πολύτλας δῖος Ὀδυσσεύς:</p>
<p><a>ξ149</a> ὦ φίλ᾽, ἐπειδὴ πάμπαν ἀναίνεαι, οὐδ᾽ ἔτι φῇσθα</p>
<p><a>ξ150</a> κεῖνον ἐλεύσεσθαι,  θυμὸς δέ τοι αἰὲν ἄπιστος:</p>
<p><a>ξ151</a> ἀλλ᾽ ἐγὼ οὐκ αὔτως μυθήσομαι, ἀλλὰ σὺν ὅρκῳ,</p>
<p><a>ξ152</a> ὡς νεῖται Ὀδυσεύς: εὐαγγέλιον δέ μοι ἔστω</p>
<p><a>ξ153</a> αὐτίκ᾽, ἐπεί κεν κεῖνος ἰὼν τὰ ἃ δώμαθ᾽ ἵκηται:</p>
<p><a>ξ154</a> ἕσσαι με χλαῖνάν τε χιτῶνά τε, εἵματα καλά:</p>
<p><a>ξ155</a> πρὶν δέ κε, καὶ μάλα περ κεχρημένος, οὔ τι δεχοίμην.</p>
<p><a>ξ156</a> ἐχθρὸς γάρ μοι κεῖνος ὁμῶς Ἀΐδαο πύλῃσι</p>
<p><a>ξ157</a> γίγνεται, ὃς πενίῃ εἴκων ἀπατήλια βάζει.</p>
<p><a>ξ158</a> ἴστω νῦν Ζεὺς πρῶτα θεῶν, ξενίη τε τράπεζα,</p>
<p><a>ξ159</a> ἱστίη τ᾽ Ὀδυσῆος ἀμύμονος, ἣν ἀφικάνω:</p>
<p><a>ξ160</a> ἦ μέν τοι τάδε πάντα τελείεται ὡς ἀγορεύω.</p>
<p><a>ξ161</a> τοῦδ᾽ αὐτοῦ λυκάβαντος ἐλεύσεται ἐνθάδ᾽ Ὀδυσσεύς.</p>
<p><a>ξ162</a> τοῦ μὲν φθίνοντος μηνός, τοῦ δ᾽ ἱσταμένοιο,</p>
<p><a>ξ163</a> οἴκαδε νοστήσει, καὶ τίσεται ὅς τις ἐκείνου</p>
<p><a>ξ164</a> ἐνθάδ᾽ ἀτιμάζει ἄλοχον καὶ φαίδιμον υἱόν.</p>
<p><a>ξ165</a> τὸν δ᾽ ἀπαμειβόμενος προσέφης,  Εὔμαιε συβῶτα:</p>
<p><a>ξ166</a> ὦ γέρον, οὔτ᾽ ἄρ᾽ ἐγὼν εὐαγγέλιον τόδε τίσω,</p>
<p><a>ξ167</a> οὔτ᾽ Ὀδυσεὺς ἔτι οἶκον ἐλεύσεται: ἀλλὰ ἕκηλος</p>
<p><a>ξ168</a> πῖνε, καὶ ἄλλα παρὲξ μεμνώμεθα, μηδέ με τούτων</p>
<p><a>ξ169</a> μίμνησκ᾽: ἦ γὰρ θυμὸς ἐνὶ στήθεσσιν ἐμοῖσιν</p>
<p><a>ξ170</a> ἄχνυται,  ὁππότε τις μνήσῃ κεδνοῖο ἄνακτος.</p>
<p><a>ξ171</a> ἀλλ᾽ ἦ τοι ὅρκον μὲν ἐάσομεν, αὐτὰρ Ὀδυσσεὺς</p>
<p><a>ξ172</a> ἔλθοι ὅπως μιν ἐγώ γ᾽ ἐθέλω καὶ Πηνελόπεια</p>
<p><a>ξ173</a> Λαέρτης θ᾽ ὁ γέρων καὶ Τηλέμαχος θεοειδής.</p>
<p><a>ξ174</a> νῦν αὖ παιδὸς ἄλαστον ὀδύρομαι, ὃν τέκ᾽ Ὀδυσσεύς,</p>
<p><a>ξ175</a> Τηλεμάχου: τὸν ἐπεὶ θρέψαν θεοὶ ἔρνεϊ ἶσον,</p>
<p><a>ξ176</a> καί μιν ἔφην ἔσσεσθαι ἐν ἀνδράσιν οὔ τι χέρηα</p>
<p><a>ξ177</a> πατρὸς ἑοῖο φίλοιο, δέμας καὶ εἶδος ἀγητόν,</p>
<p><a>ξ178</a> τὸν δέ τις ἀθανάτων βλάψε φρένας ἔνδον ἐΐσας</p>
<p><a>ξ179</a> ἠέ τις ἀνθρώπων: ὁ δ᾽ ἔβη μετὰ πατρὸς ἀκουὴν</p>
<p><a>ξ180</a> ἐς Πύλον ἠγαθέην: τὸν δὲ μνηστῆρες ἀγαυοὶ</p>
<p><a>ξ181</a> οἴκαδ᾽ ἰόντα λοχῶσιν, ὅπως ἀπὸ φῦλον ὄληται</p>
<p><a>ξ182</a> νώνυμον ἐξ Ἰθάκης Ἀρκεισίου ἀντιθέοιο.</p>
<p><a>ξ183</a> ἀλλ᾽ ἦ τοι κεῖνον μὲν ἐάσομεν, ἤ κεν ἁλώῃ</p>
<p><a>ξ184</a> ἦ κε φύγῃ καί κέν οἱ ὑπέρσχῃ χεῖρα Κρονίων.</p>
<p><a>ξ185</a> ἀλλ᾽ ἄγε μοι σύ,  γεραιέ, τὰ σ᾽ αὐτοῦ κήδε᾽ ἐνίσπες</p>
<p><a>ξ186</a> καί μοι τοῦτ᾽ ἀγόρευσον ἐτήτυμον, ὄφρ᾽ ἐῢ εἰδῶ:</p>
<p><a>ξ187</a> τίς πόθεν εἶς ἀνδρῶν; πόθι τοι πόλις ἠδὲ τοκῆες;</p>
<p><a>ξ188</a> ὁπποίης τ᾽ ἐπὶ νηὸς ἀφίκεο: πῶς δέ σε ναῦται</p>
<p><a>ξ189</a> ἤγαγον εἰς Ἰθάκην; τίνες ἔμμεναι εὐχετόωντο;</p>
<p><a>ξ190</a> οὐ μὲν γάρ τί σε πεζὸν ὀΐομαι ἐνθάδ᾽ ἱκέσθαι.</p>
<p><a>ξ191</a> τὸν δ᾽ ἀπαμειβόμενος προσέφη πολύμητις Ὀδυσσεύς</p>
<p><a>ξ192</a> τοιγὰρ ἐγώ τοι ταῦτα μάλ᾽ ἀτρεκέως ἀγορεύσω.</p>
<p><a>ξ193</a> εἴη μὲν νῦν νῶϊν ἐπὶ χρόνον ἠμὲν ἐδωδὴ</p>
<p><a>ξ194</a> ἠδὲ μέθυ γλυκερὸν κλισίης ἔντοσθεν ἐοῦσι,</p>
<p><a>ξ195</a> δαίνυσθαι ἀκέοντ᾽,  ἄλλοι δ᾽ ἐπὶ ἔργον ἕποιεν:</p>
<p><a>ξ196</a> ῥηϊδίως κεν ἔπειτα καὶ εἰς ἐνιαυτὸν ἅπαντα</p>
<p><a>ξ197</a> οὔ τι διαπρήξαιμι λέγων ἐμὰ κήδεα θυμοῦ,</p>
<p><a>ξ198</a> ὅσσα γε δὴ ξύμπαντα θεῶν ἰότητι μόγησα.</p>
<p><a>ξ199</a> ἐκ μὲν Κρητάων γένος εὔχομαι εὐρειάων,</p>
<p><a>ξ200</a> ἀνέρος ἀφνειοῖο πάϊς: πολλοὶ δὲ καὶ ἄλλοι</p>
<p><a>ξ201</a> υἱέες ἐν μεγάρῳ ἠμὲν τράφεν ἠδ᾽ ἐγένοντο</p>
<p><a>ξ202</a> γνήσιοι ἐξ ἀλόχου: ἐμὲ δ᾽ ὠνητὴ τέκε μήτηρ</p>
<p><a>ξ203</a> παλλακίς, ἀλλά με ἶσον ἰθαιγενέεσσιν ἐτίμα</p>
<p><a>ξ204</a> Κάστωρ Ὑλακίδης, τοῦ ἐγὼ γένος εὔχομαι εἶναι</p>
<p><a>ξ205</a> ὃς τότ᾽ ἐνὶ Κρήτεσσι θεὸς ὣς τίετο δήμῳ</p>
<p><a>ξ206</a> ὄλβῳ τε πλούτῳ τε καὶ υἱάσι κυδαλίμοισιν.</p>
<p><a>ξ207</a> ἀλλ᾽ ἦ τοι τὸν κῆρες ἔβαν θανάτοιο φέρουσαι</p>
<p><a>ξ208</a> εἰς Ἀΐδαο δόμους: τοὶ δὲ ζωὴν ἐδύσαντο</p>
<p><a>ξ209</a> παῖδες ὑπέρθυμοι καὶ ἐπὶ κλήρους ἐβάλοντο,</p>
<p><a>ξ210</a> αὐτὰρ ἐμοὶ μάλα παῦρα δόσαν καὶ οἰκί᾽ ἔνειμαν.</p>
<p><a>ξ211</a> ἠγαγόμην δὲ γυναῖκα πολυκλήρων ἀνθρώπων</p>
<p><a>ξ212</a> εἵνεκ᾽ ἐμῆς ἀρετῆς, ἐπεὶ οὐκ ἀποφώλιος ἦα</p>
<p><a>ξ213</a> οὐδὲ φυγοπτόλεμος: νῦν δ᾽ ἤδη πάντα λέλοιπεν</p>
<p><a>ξ214</a> ἀλλ᾽ ἔμπης καλάμην γέ σ᾽ ὀΐομαι εἰσορόωντα</p>
<p><a>ξ215</a> γιγνώσκειν: ἦ γάρ με δύη ἔχει ἤλιθα πολλή.</p>
<p><a>ξ216</a> ἦ μὲν δὴ θάρσος μοι Ἄρης τ᾽ ἔδοσαν καὶ Ἀθήνη</p>
<p><a>ξ217</a> καὶ ῥηξηνορίην: ὁπότε κρίνοιμι λόχονδε</p>
<p><a>ξ218</a> ἄνδρας ἀριστῆας, κακὰ δυσμενέεσσι φυτεύων,</p>
<p><a>ξ219</a> οὔ ποτέ μοι θάνατον προτιόσσετο θυμὸς ἀγήνωρ,</p>
<p><a>ξ220</a> ἀλλὰ πολὺ πρώτιστος ἐπάλμενος ἔγχει ἕλεσκον</p>
<p><a>ξ221</a> ἀνδρῶν δυσμενέων ὅ τέ μοι εἴξειε πόδεσσιν.</p>
<p><a>ξ222</a> τοῖος ἔα ἐν πολέμῳ: ἔργον δέ μοι οὐ φίλον ἔσκεν</p>
<p><a>ξ223</a> οὐδ᾽ οἰκωφελίη, ἥ τε τρέφει ἀγλαὰ τέκνα,</p>
<p><a>ξ224</a> ἀλλά μοι αἰεὶ νῆες ἐπήρετμοι φίλαι ἦσαν</p>
<p><a>ξ225</a> καὶ πόλεμοι καὶ ἄκοντες ἐΰξεστοι καὶ ὀϊστοί,</p>
<p><a>ξ226</a> λυγρά, τά τ᾽ ἄλλοισίν γε καταριγηλὰ πέλονται.</p>
<p><a>ξ227</a> αὐτὰρ ἐμοὶ τὰ φίλ᾽ ἔσκε τά που θεὸς ἐν φρεσὶ θῆκεν:</p>
<p><a>ξ228</a> ἄλλος γάρ τ᾽ ἄλλοισιν ἀνὴρ ἐπιτέρπεται ἔργοις.</p>
<p><a>ξ229</a> πρὶν μὲν γὰρ Τροίης ἐπιβήμεναι υἷας Ἀχαιῶν</p>
<p><a>ξ230</a> εἰνάκις ἀνδράσιν ἦρξα καὶ ὠκυπόροισι νέεσσιν</p>
<p><a>ξ231</a> ἄνδρας ἐς ἀλλοδαπούς, καί μοι μάλα τύγχανε πολλά.</p>
<p><a>ξ232</a> τῶν ἐξαιρεύμην μενοεικέα, πολλὰ δ᾽ ὀπίσσω</p>
<p><a>ξ233</a> λάγχανον: αἶψα δὲ οἶκος ὀφέλλετο, καί ῥα ἔπειτα</p>
<p><a>ξ234</a> δεινός τ᾽ αἰδοῖός τε μετὰ Κρήτεσσι τετύγμην.</p>
<p><a>ξ235</a> ἀλλ᾽ ὅτε δὴ τήν γε στυγερὴν ὁδὸν εὐρύοπα Ζεὺς</p>
<p><a>ξ236</a> ἐφράσαθ᾽, ἣ πολλῶν ἀνδρῶν ὑπὸ γούνατ᾽ ἔλυσε,</p>
<p><a>ξ237</a> δὴ τότ᾽ ἔμ᾽ ἤνωγον καὶ ἀγακλυτὸν Ἰδομενῆα</p>
<p><a>ξ238</a> νήεσσ᾽ ἡγήσασθαι ἐς Ἴλιον: οὐδέ τι μῆχος</p>
<p><a>ξ239</a> ἦεν ἀνήνασθαι, χαλεπὴ δ᾽ ἔχε δήμου φῆμις.</p>
<p><a>ξ240</a> ἔνθα μὲν εἰνάετες πολεμίζομεν υἷες Ἀχαιῶν,</p>
<p><a>ξ241</a> τῷ δεκάτῳ δὲ πόλιν Πριάμου πέρσαντες ἔβημεν</p>
<p><a>ξ242</a> οἴκαδε σὺν νήεσσι, θεὸς δ᾽ ἐκέδασσεν Ἀχαιούς.</p>
<p><a>ξ243</a> αὐτὰρ ἐμοὶ δειλῷ κακὰ μήδετο μητίετα Ζεύς:</p>
<p><a>ξ244</a> μῆνα γὰρ οἶον ἔμεινα τεταρπόμενος τεκέεσσιν</p>
<p><a>ξ245</a> κουριδίῃ τ᾽ ἀλόχῳ καὶ κτήμασιν: αὐτὰρ ἔπειτα</p>
<p><a>ξ246</a> Αἴγυπτόνδε με θυμὸς ἀνώγει ναυτίλλεσθαι,</p>
<p><a>ξ247</a> νῆας ἐῢ στείλαντα σὺν ἀντιθέοις ἑτάροισιν.</p>
<p><a>ξ248</a> ἐννέα νῆας στεῖλα, θοῶς δ᾽ ἐσαγείρατο λαός.</p>
<p><a>ξ249</a> ἑξῆμαρ μὲν ἔπειτα ἐμοὶ ἐρίηρες ἑταῖροι</p>
<p><a>ξ250</a> δαίνυντ᾽: αὐτὰρ ἐγὼν ἱερήϊα πολλὰ παρεῖχον</p>
<p><a>ξ251</a> θεοῖσίν τε ῥέζειν αὐτοῖσί τε δαῖτα πένεσθαι.</p>
<p><a>ξ252</a> ἑβδομάτῃ δ᾽ ἀναβάντες ἀπὸ Κρήτης εὐρείης</p>
<p><a>ξ253</a> ἐπλέομεν Βορέῃ ἀνέμῳ ἀκραέϊ καλῷ</p>
<p><a>ξ254</a> ῥηϊδίως, ὡς εἴ τε κατὰ ῥόον: οὐδέ τις οὖν μοι</p>
<p><a>ξ255</a> νηῶν πημάνθη,  ἀλλ᾽ ἀσκηθέες καὶ ἄνουσοι</p>
<p><a>ξ256</a> ἥμεθα, τὰς δ᾽ ἄνεμός τε κυβερνῆταί τ᾽ ἴθυνον.</p>
<p><a>ξ257</a> πεμπταῖοι δ᾽ Αἴγυπτον ἐϋρρείτην ἱκόμεσθα,</p>
<p><a>ξ258</a> στῆσα δ᾽ ἐν Αἰγύπτῳ ποταμῷ νέας ἀμφιελίσσας.</p>
<p><a>ξ259</a> ἔνθ᾽ ἦ τοι μὲν ἐγὼ κελόμην ἐρίηρας ἑταίρους</p>
<p><a>ξ260</a> αὐτοῦ πὰρ νήεσσι μένειν καὶ νῆας ἔρυσθαι,</p>
<p><a>ξ261</a> ὀπτῆρας δὲ κατὰ σκοπιὰς ὤτρυνα νέεσθαι:</p>
<p><a>ξ262</a> οἱ δ᾽ ὕβρει εἴξαντες, ἐπισπόμενοι μένεϊ σφῷ,</p>
<p><a>ξ263</a> αἶψα μάλ᾽ Αἰγυπτίων ἀνδρῶν περικαλλέας ἀγροὺς</p>
<p><a>ξ264</a> πόρθεον, ἐκ δὲ γυναῖκας ἄγον καὶ νήπια τέκνα,</p>
<p><a>ξ265</a> αὐτούς τ᾽ ἔκτεινον: τάχα δ᾽ ἐς πόλιν ἵκετ᾽ ἀϋτή.</p>
<p><a>ξ266</a> οἱ δὲ βοῆς ἀΐοντες ἅμ᾽ ἠοῖ φαινομένηφιν</p>
<p><a>ξ267</a> ἦλθον: πλῆτο δὲ πᾶν πεδίον πεζῶν τε καὶ ἵππων</p>
<p><a>ξ268</a> χαλκοῦ τε στεροπῆς: ἐν δὲ Ζεὺς τερπικέραυνος</p>
<p><a>ξ269</a> φύζαν ἐμοῖς ἑτάροισι κακὴν βάλεν, οὐδέ τις ἔτλη</p>
<p><a>ξ270</a> μεῖναι ἐναντίβιον: περὶ γὰρ κακὰ πάντοθεν ἔστη.</p>
<p><a>ξ271</a> ἔνθ᾽ ἡμέων πολλοὺς μὲν ἀπέκτανον ὀξέϊ χαλκῷ,</p>
<p><a>ξ272</a> τοὺς δ᾽ ἄναγον ζωούς, σφίσιν ἐργάζεσθαι ἀνάγκῃ.</p>
<p><a>ξ273</a> αὐτὰρ ἐμοὶ Ζεὺς αὐτὸς ἐνὶ φρεσὶν ὧδε νόημα</p>
<p><a>ξ274</a> ποίησ᾽—ὡς ὄφελον θανέειν καὶ πότμον ἐπισπεῖν</p>
<p><a>ξ275</a> αὐτοῦ ἐν Αἰγύπτῳ: ἔτι γάρ νύ με πῆμ᾽ ὑπέδεκτο—</p>
<p><a>ξ276</a> αὐτίκ᾽ ἀπὸ κρατὸς κυνέην εὔτυκτον ἔθηκα</p>
<p><a>ξ277</a> καὶ σάκος ὤμοιϊν, δόρυ δ᾽ ἔκβαλον ἔκτοσε χειρός:</p>
<p><a>ξ278</a> αὐτὰρ ἐγὼ βασιλῆος ἐναντίον ἤλυθον ἵππων</p>
<p><a>ξ279</a> καὶ κύσα γούναθ᾽ ἑλών: ὁδ᾽ ἐρύσατο καί μ᾽ ἐλέησεν,</p>
<p><a>ξ280</a> ἐς δίφρον δέ μ᾽ ἕσας ἄγεν οἴκαδε δάκρυ χέοντα.</p>
<p><a>ξ281</a> ἦ μέν μοι μάλα πολλοὶ ἐπήϊσσον μελίῃσιν,</p>
<p><a>ξ282</a> ἱέμενοι κτεῖναι—δὴ γὰρ κεχολώατο λίην—</p>
<p><a>ξ283</a> ἀλλ᾽ ἀπὸ κεῖνος ἔρυκε, Διὸς δ᾽ ὠπίζετο μῆνιν</p>
<p><a>ξ284</a> ξεινίου, ὅς τε μάλιστα νεμεσσᾶται κακὰ ἔργα.</p>
<p><a>ξ285</a> ἔνθα μὲν ἑπτάετες μένον αὐτόθι,  πολλὰ δ᾽ ἄγειρα</p>
<p><a>ξ286</a> χρήματ᾽ ἀν᾽ Αἰγυπτίους ἄνδρας: δίδοσαν γὰρ ἅπαντες.</p>
<p><a>ξ287</a> ἀλλ᾽ ὅτε δὴ ὄγδοόν μοι ἐπιπλόμενον ἔτος ἦλθεν,</p>
<p><a>ξ288</a> δὴ τότε Φοῖνιξ ἦλθεν ἀνὴρ ἀπατήλια εἰδώς,</p>
<p><a>ξ289</a> τρώκτης, ὃς δὴ πολλὰ κάκ᾽ ἀνθρώποισιν ἐώργει:</p>
<p><a>ξ290</a> ὅς μ᾽ ἄγε παρπεπιθὼν ᾗσι φρεσίν,  ὄφρ᾽ ἱκόμεσθα</p>
<p><a>ξ291</a> Φοινίκην, ὅθι τοῦ γε δόμοι καὶ κτήματ᾽ ἔκειτο.</p>
<p><a>ξ292</a> ἔνθα παρ᾽ αὐτῷ μεῖνα τελεσφόρον εἰς ἐνιαυτόν.</p>
<p><a>ξ293</a> ἀλλ᾽ ὅτε δὴ μῆνές τε καὶ ἡμέραι ἐξετελεῦντο</p>
<p><a>ξ294</a> ἄψ περιτελλομένου ἔτεος καὶ ἐπήλυθον ὧραι,</p>
<p><a>ξ295</a> ἐς Λιβύην μ᾽ ἐπὶ νηὸς ἐέσσατο ποντοπόροιο</p>
<p><a>ξ296</a> ψεύδεα βουλεύσας, ἵνα οἱ σὺν φόρτον ἄγοιμι,</p>
<p><a>ξ297</a> κεῖθι δέ μ᾽ ὡς περάσειε καὶ ἄσπετον ὦνον ἕλοιτο.</p>
<p><a>ξ298</a> τῷ ἑπόμην ἐπὶ νηός, ὀϊόμενός περ, ἀνάγκῃ.</p>
<p><a>ξ299</a> ἡ δ᾽ ἔθεεν Βορέῃ ἀνέμῳ ἀκραέϊ καλῷ,</p>
<p><a>ξ300</a> μέσσον ὑπὲρ Κρήτης: Ζεὺς δέ σφισι μήδετ᾽ ὄλεθρον.</p>
<p><a>ξ301</a> ἀλλ᾽ ὅτε δὴ Κρήτην μὲν ἐλείπομεν, οὐδέ τις ἄλλη</p>
<p><a>ξ302</a> φαίνετο γαιάων, ἀλλ᾽ οὐρανὸς ἠδὲ θάλασσα,</p>
<p><a>ξ303</a> δὴ τότε κυανέην νεφέλην ἔστησε Κρονίων</p>
<p><a>ξ304</a> νηὸς ὕπερ γλαφυρῆς, ἤχλυσε δὲ πόντος ὑπ᾽ αὐτῆς.</p>
<p><a>ξ305</a> Ζεὺς δ᾽ ἄμυδις βρόντησε καὶ ἔμβαλε νηῒ κεραυνόν:</p>
<p><a>ξ306</a> ἡ δ᾽ ἐλελίχθη πᾶσα Διὸς πληγεῖσα κεραυνῷ,</p>
<p><a>ξ307</a> ἐν δὲ θεείου πλῆτο: πέσον δ᾽ ἐκ νηὸς ἅπαντες.</p>
<p><a>ξ308</a> οἱ δὲ κορώνῃσιν ἴκελοι περὶ νῆα μέλαιναν</p>
<p><a>ξ309</a> κύμασιν ἐμφορέοντο: θεὸς δ᾽ ἀποαίνυτο νόστον.</p>
<p><a>ξ310</a> αὐτὰρ ἐμοὶ Ζεὺς αὐτός,  ἔχοντί περ ἄλγεα θυμῷ,</p>
<p><a>ξ311</a> ἱστὸν ἀμαιμάκετον νηὸς κυανοπρῴροιο</p>
<p><a>ξ312</a> ἐν χείρεσσιν ἔθηκεν, ὅπως ἔτι πῆμα φύγοιμι.</p>
<p><a>ξ313</a> τῷ ῥα περιπλεχθεὶς φερόμην ὀλοοῖς ἀνέμοισιν.</p>
<p><a>ξ314</a> ἐννῆμαρ φερόμην, δεκάτῃ δέ με νυκτὶ μελαίνῃ</p>
<p><a>ξ315</a> γαίῃ Θεσπρωτῶν πέλασεν μέγα κῦμα κυλίνδον.</p>
<p><a>ξ316</a> ἔνθα με Θεσπρωτῶν βασιλεὺς ἐκομίσσατο Φείδων</p>
<p><a>ξ317</a> ἥρως ἀπριάτην: τοῦ γὰρ φίλος υἱὸς ἐπελθὼν</p>
<p><a>ξ318</a> αἴθρῳ καὶ καμάτῳ δεδμημένον ἦγεν ἐς οἶκον,</p>
<p><a>ξ319</a> χειρὸς ἀναστήσας, ὄφρ᾽ ἵκετο δώματα πατρός:</p>
<p><a>ξ320</a> ἀμφὶ δέ με χλαῖνάν τε χιτῶνά τε εἵματα ἕσσεν.</p>
<p><a>ξ321</a> ἔνθ᾽ Ὀδυσῆος ἐγὼ πυθόμην: κεῖνος γὰρ ἔφασκε</p>
<p><a>ξ322</a> ξεινίσαι ἠδὲ φιλῆσαι ἰόντ᾽ ἐς πατρίδα γαῖαν,</p>
<p><a>ξ323</a> καί μοι κτήματ᾽ ἔδειξεν ὅσα ξυναγείρατ᾽ Ὀδυσσεύς,</p>
<p><a>ξ324</a> χαλκόν τε χρυσόν τε πολύκμητόν τε σίδηρον.</p>
<p><a>ξ325</a> καί νύ ἐς δεκάτην γενεὴν ἕτερόν γ᾽ ἔτι βόσκοι:</p>
<p><a>ξ326</a> τόσσα οἱ ἐν μεγάροις κειμήλια κεῖτο ἄνακτος.</p>
<p><a>ξ327</a> τὸν δ᾽ ἐς Δωδώνην φάτο βήμεναι, ὄφρα θεοῖο</p>
<p><a>ξ328</a> ἐκ δρυὸς ὑψικόμοιο Διὸς βουλὴν ἐπακούσαι,</p>
<p><a>ξ329</a> ὅππως νοστήσει᾽ Ἰθάκης ἐς πίονα δῆμον</p>
<p><a>ξ330</a> ἤδη δὴν ἀπεών,  ἢ ἀμφαδὸν ἦε κρυφηδόν.</p>
<p><a>ξ331</a> ὤμοσε δὲ πρὸς ἔμ᾽ αὐτόν, ἀποσπένδων ἐνὶ οἴκῳ,</p>
<p><a>ξ332</a> νῆα κατειρύσθαι καὶ ἐπαρτέας ἔμμεν ἑταίρους,</p>
<p><a>ξ333</a> οἳ δή μιν πέμψουσι φίλην ἐς πατρίδα γαῖαν.</p>
<p><a>ξ334</a> ἀλλ᾽ ἐμὲ πρὶν ἀπέπεμψε: τύχησε γὰρ ἐρχομένη νηῦς</p>
<p><a>ξ335</a> ἀνδρῶν Θεσπρωτῶν ἐς Δουλίχιον πολύπυρον.</p>
<p><a>ξ336</a> ἔνθ᾽ ὅ γέ μ᾽ ἠνώγει πέμψαι βασιλῆϊ Ἀκάστῳ</p>
<p><a>ξ337</a> ἐνδυκέως: τοῖσιν δὲ κακὴ φρεσὶν ἥνδανε βουλὴ</p>
<p><a>ξ338</a> ἀμφ᾽ ἐμοί, ὄφρ᾽ ἔτι πάγχυ δύης ἐπὶ πῆμα γενοίμην.</p>
<p><a>ξ339</a> ἀλλ᾽ ὅτε γαίης πολλὸν ἀπέπλω ποντοπόρος νηῦς,</p>
<p><a>ξ340</a> αὐτίκα δούλιον ἦμαρ ἐμοὶ περιμηχανόωντο.</p>
<p><a>ξ341</a> ἐκ μέν με χλαῖνάν τε χιτῶνά τε εἵματ᾽ ἔδυσαν,</p>
<p><a>ξ342</a> ἀμφὶ δέ μοι ῥάκος ἄλλο κακὸν βάλον ἠδὲ χιτῶνα,</p>
<p><a>ξ343</a> ῥωγαλέα, τὰ καὶ αὐτὸς ἐν ὀφθαλμοῖσιν ὅρηαι:</p>
<p><a>ξ344</a> ἑσπέριοι δ᾽ Ἰθάκης εὐδειέλου ἔργ᾽ ἀφίκοντο.</p>
<p><a>ξ345</a> ἔνθ᾽ ἐμὲ μὲν κατέδησαν ἐϋσσέλμῳ ἐνὶ νηῒ</p>
<p><a>ξ346</a> ὅπλῳ ἐϋστρεφέϊ στερεῶς, αὐτοὶ δ᾽ ἀποβάντες</p>
<p><a>ξ347</a> ἐσσυμένως παρὰ θῖνα θαλάσσης δόρπον ἕλοντο.</p>
<p><a>ξ348</a> αὐτὰρ ἐμοὶ δεσμὸν μὲν ἀνέγναμψαν θεοὶ αὐτοὶ</p>
<p><a>ξ349</a> ῥηϊδίως: κεφαλῇ δὲ κατὰ ῥάκος ἀμφικαλύψας,</p>
<p><a>ξ350</a> ξεστὸν ἐφόλκαιον καταβὰς ἐπέλασσα θαλάσσῃ</p>
<p><a>ξ351</a> στῆθος, ἔπειτα δὲ χερσὶ διήρεσσ᾽ ἀμφοτέρῃσι</p>
<p><a>ξ352</a> νηχόμενος, μάλα δ᾽ ὦκα θύρηθ᾽ ἔα ἀμφὶς ἐκείνων.</p>
<p><a>ξ353</a> ἔνθ᾽ ἀναβάς, ὅθι τε δρίος ἦν πολυανθέος ὕλης,</p>
<p><a>ξ354</a> κείμην πεπτηώς. οἱ δὲ μεγάλα στενάχοντες</p>
<p><a>ξ355</a> φοίτων: ἀλλ᾽ οὐ γάρ σφιν ἐφαίνετο κέρδιον εἶναι</p>
<p><a>ξ356</a> μαίεσθαι προτέρω, τοὶ μὲν πάλιν αὖτις ἔβαινον</p>
<p><a>ξ357</a> νηὸς ἔπι γλαφυρῆς: ἐμὲ δ᾽ ἔκρυψαν θεοὶ αὐτοὶ</p>
<p><a>ξ358</a> ῥηϊδίως, καί με σταθμῷ ἐπέλασσαν ἄγοντες</p>
<p><a>ξ359</a> ἀνδρὸς ἐπισταμένου: ἔτι γάρ νύ μοι αἶσα βιῶναι.</p>
<p><a>ξ360</a> τὸν δ᾽ ἀπαμειβόμενος προσέφης,  Εὔμαιε συβῶτα:</p>
<p><a>ξ361</a> ἆ δειλὲ ξείνων, ἦ μοι μάλα θυμὸν ὄρινας</p>
<p><a>ξ362</a> ταῦτα ἕκαστα λέγων, ὅσα δὴ πάθες ἠδ᾽ ὅσ᾽ ἀλήθης.</p>
<p><a>ξ363</a> ἀλλὰ τά γ᾽ οὐ κατὰ κόσμον ὀΐομαι, οὐδέ με πείσεις</p>
<p><a>ξ364</a> εἰπὼν ἀμφ᾽ Ὀδυσῆϊ: τί σε χρὴ τοῖον ἐόντα</p>
<p><a>ξ365</a> μαψιδίως ψεύδεσθαι;  ἐγὼ δ᾽ εὖ οἶδα καὶ αὐτὸς</p>
<p><a>ξ366</a> νόστον ἐμοῖο ἄνακτος, ὅ τ᾽ ἤχθετο πᾶσι θεοῖσι</p>
<p><a>ξ367</a> πάγχυ μάλ᾽, ὅττι μιν οὔ τι μετὰ Τρώεσσι δάμασσαν</p>
<p><a>ξ368</a> ἠὲ φίλων ἐν χερσίν, ἐπεὶ πόλεμον τολύπευσε.</p>
<p><a>ξ369</a> τῷ κέν οἱ τύμβον μὲν ἐποίησαν Παναχαιοί,</p>
<p><a>ξ370</a> ἠδέ κε καὶ ᾧ παιδὶ μέγα κλέος ἤρατ᾽ ὀπίσσω</p>
<p><a>ξ371</a> νῦν δέ μιν ἀκλειῶς ἅρπυιαι ἀνηρείψαντο.</p>
<p><a>ξ372</a> αὐτὰρ ἐγὼ παρ᾽ ὕεσσιν ἀπότροπος: οὐδὲ πόλινδε</p>
<p><a>ξ373</a> ἔρχομαι, εἰ μή πού τι περίφρων Πηνελόπεια</p>
<p><a>ξ374</a> ἐλθέμεν ὀτρύνῃσιν, ὅτ᾽ ἀγγελίη ποθὲν ἔλθῃ.</p>
<p><a>ξ375</a> ἀλλ᾽ οἱ μὲν τὰ ἕκαστα παρήμενοι ἐξερέουσιν,</p>
<p><a>ξ376</a> ἠμὲν οἳ ἄχνυνται δὴν οἰχομένοιο ἄνακτος,</p>
<p><a>ξ377</a> ἠδ᾽ οἳ χαίρουσιν βίοτον νήποινον ἔδοντες:</p>
<p><a>ξ378</a> ἀλλ᾽ ἐμοὶ οὐ φίλον ἐστὶ μεταλλῆσαι καὶ ἐρέσθαι,</p>
<p><a>ξ379</a> ἐξ οὗ δή μ᾽ Αἰτωλὸς ἀνὴρ ἐξήπαφε μύθῳ,</p>
<p><a>ξ380</a> ὅς ῥ᾽ ἄνδρα κτείνας,  πολλὴν ἐπὶ γαῖαν ἀληθείς,</p>
<p><a>ξ381</a> ἦλθεν ἐμὰ πρὸς δώματ᾽: ἐγὼ δέ μιν ἀμφαγάπαζον.</p>
<p><a>ξ382</a> φῆ δέ μιν ἐν Κρήτεσσι παρ᾽ Ἰδομενῆϊ ἰδέσθαι</p>
<p><a>ξ383</a> νῆας ἀκειόμενον, τάς οἱ ξυνέαξαν ἄελλαι:</p>
<p><a>ξ384</a> καὶ φάτ᾽ ἐλεύσεσθαι ἢ ἐς θέρος ἢ ἐς ὀπώρην,</p>
<p><a>ξ385</a> πολλὰ χρήματ᾽ ἄγοντα,  σὺν ἀντιθέοις ἑτάροισι.</p>
<p><a>ξ386</a> καὶ σύ, γέρον πολυπενθές, ἐπεί σέ μοι ἤγαγε δαίμων,</p>
<p><a>ξ387</a> μήτε τί μοι ψεύδεσσι χαρίζεο μήτε τι θέλγε:</p>
<p><a>ξ388</a> οὐ γὰρ τοὔνεκ᾽ ἐγώ σ᾽ αἰδέσσομαι οὐδὲ φιλήσω,</p>
<p><a>ξ389</a> ἀλλὰ Δία ξένιον δείσας αὐτόν τ᾽ ἐλεαίρων.</p>
<p><a>ξ390</a> τὸν δ᾽ ἀπαμειβόμενος προσέφη πολύμητις Ὀδυσσεύς</p>
<p><a>ξ391</a> ἦ μάλα τίς τοι θυμὸς ἐνὶ στήθεσσιν ἄπιστος,</p>
<p><a>ξ392</a> οἷόν σ᾽ οὐδ᾽ ὀμόσας περ ἐπήγαγον οὐδέ σε πείθω.</p>
<p><a>ξ393</a> ἀλλ᾽ ἄγε νῦν ῥήτρην ποιησόμεθ᾽: αὐτὰρ ὄπισθε</p>
<p><a>ξ394</a> μάρτυροι ἀμφοτέροισι θεοί, τοὶ Ὄλυμπον ἔχουσιν.</p>
<p><a>ξ395</a> εἰ μέν κεν νοστήσῃ ἄναξ τεὸς ἐς τόδε δῶμα,</p>
<p><a>ξ396</a> ἕσσας με χλαῖνάν τε χιτῶνά τε εἵματα πέμψαι</p>
<p><a>ξ397</a> Δουλίχιόνδ᾽ ἰέναι, ὅθι μοι φίλον ἔπλετο θυμῷ:</p>
<p><a>ξ398</a> εἰ δέ κε μὴ ἔλθῃσιν ἄναξ τεὸς ὡς ἀγορεύω,</p>
<p><a>ξ399</a> δμῶας ἐπισσεύας βαλέειν μεγάλης κατὰ πέτρης,</p>
<p><a>ξ400</a> ὄφρα καὶ ἄλλος πτωχὸς ἀλεύεται ἠπεροπεύειν.</p>
<p><a>ξ401</a> τὸν δ᾽ ἀπαμειβόμενος προσεφώνεε δῖος ὑφορβός:</p>
<p><a>ξ402</a> ξεῖν᾽, οὕτω γάρ κέν μοι ἐϋκλείη τ᾽ ἀρετή τε</p>
<p><a>ξ403</a> εἴη ἐπ᾽ ἀνθρώπους ἅμα τ᾽ αὐτίκα καὶ μετέπειτα,</p>
<p><a>ξ404</a> ὅς σ᾽ ἐπεὶ ἐς κλισίην ἄγαγον καὶ ξείνια δῶκα,</p>
<p><a>ξ405</a> αὖτις δὲ κτείναιμι φίλον τ᾽ ἀπὸ θυμὸν ἑλοίμην:</p>
<p><a>ξ406</a> πρόφρων κεν δὴ ἔπειτα Δία Κρονίωνα λιτοίμην.</p>
<p><a>ξ407</a> νῦν δ᾽ ὥρη δόρποιο: τάχιστά μοι ἔνδον ἑταῖροι</p>
<p><a>ξ408</a> εἶεν, ἵν᾽ ἐν κλισίῃ λαρὸν τετυκοίμεθα δόρπον.</p>
<p><a>ξ409</a> ὣς οἱ μὲν τοιαῦτα πρὸς ἀλλήλους ἀγόρευον,</p>
<p><a>ξ410</a> ἀγχίμολον δὲ σύες τε καὶ ἀνέρες ἦλθον ὑφορβοί.</p>
<p><a>ξ411</a> τὰς μὲν ἄρα ἔρξαν κατὰ ἤθεα κοιμηθῆναι,</p>
<p><a>ξ412</a> κλαγγὴ δ᾽ ἄσπετος ὦρτο συῶν αὐλιζομενάων</p>
<p><a>ξ413</a> αὐτὰρ ὁ οἷς ἑτάροισιν ἐκέκλετο δῖος ὑφορβός:</p>
<p><a>ξ414</a> ἄξεθ᾽ ὑῶν τὸν ἄριστον, ἵνα ξείνῳ ἱερεύσω</p>
<p><a>ξ415</a> τηλεδαπῷ: πρὸς δ᾽ αὐτοὶ ὀνησόμεθ᾽,  οἵ περ ὀϊζὺν</p>
<p><a>ξ416</a> δὴν ἔχομεν πάσχοντες ὑῶν ἕνεκ᾽ ἀργιοδόντων:</p>
<p><a>ξ417</a> ἄλλοι δ᾽ ἡμέτερον κάματον νήποινον ἔδουσιν.</p>
<p><a>ξ418</a> ὣς ἄρα φωνήσας κέασε ξύλα νηλέϊ χαλκῷ,</p>
<p><a>ξ419</a> οἱ δ᾽ ὗν εἰσῆγον μάλα πίονα πενταέτηρον.</p>
<p><a>ξ420</a> τὸν μὲν ἔπειτ᾽ ἔστησαν ἐπ᾽ ἐσχάρῃ: οὐδὲ συβώτης</p>
<p><a>ξ421</a> λήθετ᾽ ἄρ᾽ ἀθανάτων: φρεσὶ γὰρ κέχρητ᾽ ἀγαθῇσιν:</p>
<p><a>ξ422</a> ἀλλ᾽ ὅγ᾽ ἀπαρχόμενος κεφαλῆς τρίχας ἐν πυρὶ βάλλεν</p>
<p><a>ξ423</a> ἀργιόδοντος ὑός, καὶ ἐπεύχετο πᾶσι θεοῖσιν</p>
<p><a>ξ424</a> νοστῆσαι Ὀδυσῆα πολύφρονα ὅνδε δόμονδε.</p>
<p><a>ξ425</a> κόψε δ᾽ ἀνασχόμενος σχίζῃ δρυός,  ἣν λίπε κείων:</p>
<p><a>ξ426</a> τὸν δ᾽ ἔλιπε ψυχή. τοὶ δ᾽ ἔσφαξάν τε καὶ εὗσαν:</p>
<p><a>ξ427</a> αἶψα δέ μιν διέχευαν: ὁ δ᾽ ὠμοθετεῖτο συβώτης,</p>
<p><a>ξ428</a> πάντων ἀρχόμενος μελέων, ἐς πίονα δημόν,</p>
<p><a>ξ429</a> καὶ τὰ μὲν ἐν πυρὶ βάλλε, παλύνας ἀλφίτου ἀκτῇ,</p>
<p><a>ξ430</a> μίστυλλόν τ᾽ ἄρα τἆλλα καὶ ἀμφ᾽ ὀβελοῖσιν ἔπειραν,</p>
<p><a>ξ431</a> ὤπτησάν τε περιφραδέως ἐρύσαντό τε πάντα,</p>
<p><a>ξ432</a> βάλλον δ᾽ εἰν ἐλεοῖσιν ἀολλέα: ἂν δὲ συβώτης</p>
<p><a>ξ433</a> ἵστατο δαιτρεύσων: περὶ γὰρ φρεσὶν αἴσιμα ᾔδη.</p>
<p><a>ξ434</a> καὶ τὰ μὲν ἕπταχα πάντα διεμοιρᾶτο δαΐζων:</p>
<p><a>ξ435</a> τὴν μὲν ἴαν νύμφῃσι καὶ Ἑρμῇ,  Μαιάδος υἱεῖ,</p>
<p><a>ξ436</a> θῆκεν ἐπευξάμενος, τὰς δ᾽ ἄλλας νεῖμεν ἑκάστῳ:</p>
<p><a>ξ437</a> νώτοισιν δ᾽ Ὀδυσῆα διηνεκέεσσι γέραιρεν</p>
<p><a>ξ438</a> ἀργιόδοντος ὑός, κύδαινε δὲ θυμὸν ἄνακτος:</p>
<p><a>ξ439</a> καί μιν φωνήσας προσέφη πολύμητις Ὀδυσσεύς:</p>
<p><a>ξ440</a> αἴθ᾽ οὕτως,  Εὔμαιε, φίλος Διὶ πατρὶ γένοιο</p>
<p><a>ξ441</a> ὡς ἐμοί, ὅττι τε τοῖον ἐόντ᾽ ἀγαθοῖσι γεραίρεις.</p>
<p><a>ξ442</a> τὸν δ᾽ ἀπαμειβόμενος προσέφης, Εὔμαιε συβῶτα:</p>
<p><a>ξ443</a> ἔσθιε, δαιμόνιε ξείνων, καὶ τέρπεο τοῖσδε,</p>
<p><a>ξ444</a> οἷα πάρεστι: θεὸς δὲ τὸ μὲν δώσει, τὸ δ᾽ ἐάσει,</p>
<p><a>ξ445</a> ὅττι κεν ᾧ θυμῷ ἐθέλῃ: δύναται γὰρ ἅπαντα.</p>
<p><a>ξ446</a> ἦ ῥα καὶ ἄργματα θῦσε θεοῖς αἰειγενέτῃσι,</p>
<p><a>ξ447</a> σπείσας δ᾽ αἴθοπα οἶνον Ὀδυσσῆϊ πτολιπόρθῳ</p>
<p><a>ξ448</a> ἐν χείρεσσιν ἔθηκεν: ὁ δ᾽ ἕζετο ᾗ παρὰ μοίρῃ.</p>
<p><a>ξ449</a> σῖτον δέ σφιν ἔνειμε Μεσαύλιος, ὅν ῥα συβώτης</p>
<p><a>ξ450</a> αὐτὸς κτήσατο οἶος ἀποιχομένοιο ἄνακτος,</p>
<p><a>ξ451</a> νόσφιν δεσποίνης καὶ Λαέρταο γέροντος:</p>
<p><a>ξ452</a> πὰρ δ᾽ ἄρα μιν Ταφίων πρίατο κτεάτεσσιν ἑοῖσιν.</p>
<p><a>ξ453</a> οἱ δ᾽ ἐπ᾽ ὀνείαθ᾽ ἑτοῖμα προκείμενα χεῖρας ἴαλλον.</p>
<p><a>ξ454</a> αὐτὰρ ἐπεὶ πόσιος καὶ ἐδητύος ἐξ ἔρον ἕντο,</p>
<p><a>ξ455</a> σῖτον μέν σφιν ἀφεῖλε Μεσαύλιος,  οἱ δ᾽ ἐπὶ κοῖτον</p>
<p><a>ξ456</a> σίτου καὶ κρειῶν κεκορημένοι ἐσσεύοντο.</p>
<p><a>ξ457</a> νὺξ δ᾽ ἄρ᾽ ἐπῆλθε κακὴ σκοτομήνιος, ὗε δ᾽ ἄρα Ζεὺς</p>
<p><a>ξ458</a> πάννυχος, αὐτὰρ ἄη Ζέφυρος μέγας αἰὲν ἔφυδρος.</p>
<p><a>ξ459</a> τοῖς δ᾽ Ὀδυσεὺς μετέειπε, συβώτεω πειρητίζων,</p>
<p><a>ξ460</a> εἴ πώς οἱ ἐκδὺς χλαῖναν πόροι,  ἤ τιν᾽ ἑταίρων</p>
<p><a>ξ461</a> ἄλλον ἐποτρύνειεν, ἐπεί ἑο κήδετο λίην:</p>
<p><a>ξ462</a> κέκλυθι νῦν, Εὔμαιε καὶ ἄλλοι πάντες ἑταῖροι,</p>
<p><a>ξ463</a> εὐξάμενός τι ἔπος ἐρέω: οἶνος γὰρ ἀνώγει</p>
<p><a>ξ464</a> ἠλεός, ὅς τ᾽ ἐφέηκε πολύφρονά περ μάλ᾽ ἀεῖσαι</p>
<p><a>ξ465</a> καί θ᾽ ἁπαλὸν γελάσαι, καί τ᾽ ὀρχήσασθαι ἀνῆκε,</p>
<p><a>ξ466</a> καί τι ἔπος προέηκεν ὅ περ τ᾽ ἄρρητον ἄμεινον.</p>
<p><a>ξ467</a> ἀλλ᾽ ἐπεὶ οὖν τὸ πρῶτον ἀνέκραγον, οὐκ ἐπικεύσω.</p>
<p><a>ξ468</a> εἴθ᾽ ὣς ἡβώοιμι βίη τέ μοι ἔμπεδος εἴη,</p>
<p><a>ξ469</a> ὡς ὅθ᾽ ὑπὸ Τροίην λόχον ἤγομεν ἀρτύναντες.</p>
<p><a>ξ470</a> ἡγείσθην δ᾽ Ὀδυσεύς τε καὶ Ἀτρεΐδης Μενέλαος,</p>
<p><a>ξ471</a> τοῖσι δ᾽ ἅμα τρίτος ἄρχον ἐγών: αὐτοὶ γὰρ ἄνωγον.</p>
<p><a>ξ472</a> ἀλλ᾽ ὅτε δή ῥ᾽ ἱκόμεσθα ποτὶ πτόλιν αἰπύ τε τεῖχος,</p>
<p><a>ξ473</a> ἡμεῖς μὲν περὶ ἄστυ κατὰ ῥωπήϊα πυκνά,</p>
<p><a>ξ474</a> ἂν δόνακας καὶ ἕλος, ὑπὸ τεύχεσι πεπτηῶτες</p>
<p><a>ξ475</a> κείμεθα.  νὺξ δ᾽ ἄρ᾽ ἐπῆλθε κακὴ Βορέαο πεσόντος,</p>
<p><a>ξ476</a> πηγυλίς: αὐτὰρ ὕπερθε χιὼν γένετ᾽ ἠΰτε πάχνη,</p>
<p><a>ξ477</a> ψυχρή, καὶ σακέεσσι περιτρέφετο κρύσταλλος.</p>
<p><a>ξ478</a> ἔνθ᾽ ἄλλοι πάντες χλαίνας ἔχον ἠδὲ χιτῶνας,</p>
<p><a>ξ479</a> εὗδον δ᾽ εὔκηλοι, σάκεσιν εἰλυμένοι ὤμους:</p>
<p><a>ξ480</a> αὐτὰρ ἐγὼ χλαῖναν μὲν ἰὼν ἑτάροισιν ἔλειπον</p>
<p><a>ξ481</a> ἀφραδίῃς, ἐπεὶ οὐκ ἐφάμην ῥιγωσέμεν ἔμπης,</p>
<p><a>ξ482</a> ἀλλ᾽ ἑπόμην σάκος οἶον ἔχων καὶ ζῶμα φαεινόν.</p>
<p><a>ξ483</a> ἀλλ᾽ ὅτε δὴ τρίχα νυκτὸς ἔην, μετὰ δ᾽ ἄστρα βεβήκει,</p>
<p><a>ξ484</a> καὶ τότ᾽ ἐγὼν Ὀδυσῆα προσηύδων ἐγγὺς ἐόντα</p>
<p><a>ξ485</a> ἀγκῶνι νύξας: ὁ δ᾽ ἄρ᾽ ἐμμαπέως ὑπάκουσε:</p>
<p><a>ξ486</a> διογενὲς Λαερτιάδη, πολυμήχαν᾽ Ὀδυσσεῦ,</p>
<p><a>ξ487</a> οὔ τοι ἔτι ζωοῖσι μετέσσομαι, ἀλλά με χεῖμα</p>
<p><a>ξ488</a> δάμναται: οὐ γὰρ ἔχω χλαῖναν: παρά μ᾽ ἤπαφε δαίμων</p>
<p><a>ξ489</a> οἰοχίτων᾽ ἔμεναι: νῦν δ᾽ οὐκέτι φυκτὰ πέλονται.</p>
<p><a>ξ490</a> ὣς ἐφάμην,  ὁ δ᾽ ἔπειτα νόον σχέθε τόνδ᾽ ἐνὶ θυμῷ,</p>
<p><a>ξ491</a> οἷος κεῖνος ἔην βουλευέμεν ἠδὲ μάχεσθαι:</p>
<p><a>ξ492</a> φθεγξάμενος δ᾽ ὀλίγῃ ὀπί με πρὸς μῦθον ἔειπε:</p>
<p><a>ξ493</a> σίγα νῦν, μή τίς σευ Ἀχαιῶν ἄλλος ἀκούσῃ.</p>
<p><a>ξ494</a> ἦ καὶ ἐπ᾽ ἀγκῶνος κεφαλὴν σχέθεν εἶπέ τε μῦθον:</p>
<p><a>ξ495</a> κλῦτε,  φίλοι: θεῖός μοι ἐνύπνιον ἦλθεν ὄνειρος.</p>
<p><a>ξ496</a> λίην γὰρ νηῶν ἑκὰς ἤλθομεν: ἀλλά τις εἴη</p>
<p><a>ξ497</a> εἰπεῖν Ἀτρεΐδῃ Ἀγαμέμνονι, ποιμένι λαῶν,</p>
<p><a>ξ498</a> εἰ πλέονας παρὰ ναῦφιν ἐποτρύνειε νέεσθαι.</p>
<p><a>ξ499</a> ὣς ἔφατ᾽, ὦρτο δ᾽ ἔπειτα Θόας, Ἀνδραίμονος υἱός,</p>
<p><a>ξ500</a> καρπαλίμως,  ἀπὸ δὲ χλαῖναν θέτο φοινικόεσσαν,</p>
<p><a>ξ501</a> βῆ δὲ θέειν ἐπὶ νῆας: ἐγὼ δ᾽ ἐνὶ εἵματι κείνου</p>
<p><a>ξ502</a> κείμην ἀσπασίως, φάε δὲ χρυσόθρονος Ἠώς.</p>
<p><a>ξ503</a> ὣς νῦν ἡβώοιμι βίη τέ μοι ἔμπεδος εἴη:</p>
<p><a>ξ504</a> δοίη κέν τις χλαῖναν ἐνὶ σταθμοῖσι συφορβῶν,</p>
<p><a>ξ505</a> ἀμφότερον,  φιλότητι καὶ αἰδοῖ φωτὸς ἑῆος:</p>
<p><a>ξ506</a> νῦν δέ μ᾽ ἀτιμάζουσι κακὰ χροῒ εἵματ᾽ ἔχοντα.</p>
<p><a>ξ507</a> τὸν δ᾽ ἀπαμειβόμενος προσέφης, Εὔμαιε συβῶτα:</p>
<p><a>ξ508</a> ὦ γέρον, αἶνος μέν τοι ἀμύμων, ὃν κατέλεξας,</p>
<p><a>ξ509</a> οὐδέ τί πω παρὰ μοῖραν ἔπος νηκερδὲς ἔειπες:</p>
<p><a>ξ510</a> τῷ οὔτ᾽ ἐσθῆτος δευήσεαι οὔτε τευ ἄλλου,</p>
<p><a>ξ511</a> ὧν ἐπέοιχ᾽ ἱκέτην ταλαπείριον ἀντιάσαντα,</p>
<p><a>ξ512</a> νῦν: ἀτὰρ ἠῶθέν γε τὰ σὰ ῥάκεα δνοπαλίξεις.</p>
<p><a>ξ513</a> οὐ γὰρ πολλαὶ χλαῖναι ἐπημοιβοί τε χιτῶνες</p>
<p><a>ξ514</a> ἐνθάδε ἕννυσθαι, μία δ᾽ οἴη φωτὶ ἑκάστῳ.</p>
<p><a>ξ515</a> αὐτὰρ ἐπὴν ἔλθῃσιν Ὀδυσσῆος φίλος υἱός,</p>
<p><a>ξ516</a> αὐτός τοι χλαῖνάν τε χιτῶνά τε εἵματα δώσει,</p>
<p><a>ξ517</a> πέμψει δ᾽ ὅππῃ σε κραδίη θυμός τε κελεύει.</p>
<p><a>ξ518</a> ὣς εἰπὼν ἀνόρουσε, τίθει δ᾽ ἄρα οἱ πυρὸς ἐγγὺς</p>
<p><a>ξ519</a> εὐνήν, ἐν δ᾽ ὀΐων τε καὶ αἰγῶν δέρματ᾽ ἔβαλλεν.</p>
<p><a>ξ520</a> ἔνθ᾽ Ὀδυσεὺς κατέλεκτ᾽: ἐπὶ δὲ χλαῖναν βάλεν αὐτῷ</p>
<p><a>ξ521</a> πυκνὴν καὶ μεγάλην, ἥ οἱ παρεκέσκετ᾽ ἀμοιβάς,</p>
<p><a>ξ522</a> ἕννυσθαι ὅτε τις χειμὼν ἔκπαγλος ὄροιτο.</p>
<p><a>ξ523</a> ὣς ὁ μὲν ἔνθ᾽ Ὀδυσεὺς κοιμήσατο, τοὶ δὲ παρ᾽ αὐτὸν</p>
<p><a>ξ524</a> ἄνδρες κοιμήσαντο νεηνίαι: οὐδὲ συβώτῃ</p>
<p><a>ξ525</a> ἥνδανεν αὐτόθι κοῖτος,  ὑῶν ἄπο κοιμηθῆναι,</p>
<p><a>ξ526</a> ἀλλ᾽ ὅ γ᾽ ἄρ᾽ ἔξω ἰὼν ὡπλίζετο: χαῖρε δ᾽ Ὀδυσσεύς,</p>
<p><a>ξ527</a> ὅττι ῥά οἱ βιότου περικήδετο νόσφιν ἐόντος.</p>
<p><a>ξ528</a> πρῶτον μὲν ξίφος ὀξὺ περὶ στιβαροῖς βάλετ᾽ ὤμοις,</p>
<p><a>ξ529</a> ἀμφὶ δὲ χλαῖναν ἑέσσατ᾽ ἀλεξάνεμον, μάλα πυκνήν,</p>
<p><a>ξ530</a> ἂν δὲ νάκην ἕλετ᾽ αἰγὸς ἐϋτρεφέος μεγάλοιο,</p>
<p><a>ξ531</a> εἵλετο δ᾽ ὀξὺν ἄκοντα, κυνῶν ἀλκτῆρα καὶ ἀνδρῶν.</p>
<p><a>ξ532</a> βῆ δ᾽ ἴμεναι κείων ὅθι περ σύες ἀργιόδοντες</p>
<p><a>ξ533</a> πέτρῃ ὕπο γλαφυρῇ εὗδον, Βορέω ὑπ᾽ ἰωγῇ.</p>
<h4 class="C2">Book 15</h4><p><a>ο1</a> ἡ δ᾽ εἰς εὐρύχορον Λακεδαίμονα Παλλὰς Ἀθήνη</p>
<p><a>ο2</a> ᾤχετ᾽, Ὀδυσσῆος μεγαθύμου φαίδιμον υἱὸν</p>
<p><a>ο3</a> νόστου ὑπομνήσουσα καὶ ὀτρυνέουσα νέεσθαι.</p>
<p><a>ο4</a> εὗρε δὲ Τηλέμαχον καὶ Νέστορος ἀγλαὸν υἱὸν</p>
<p><a>ο5</a> εὕδοντ᾽ ἐν προδόμῳ Μενελάου κυδαλίμοιο,</p>
<p><a>ο6</a> ἦ τοι Νεστορίδην μαλακῷ δεδμημένον ὕπνῳ:</p>
<p><a>ο7</a> Τηλέμαχον δ᾽ οὐχ ὕπνος ἔχε γλυκύς, ἀλλ᾽ ἐνὶ θυμῷ</p>
<p><a>ο8</a> νύκτα δι᾽ ἀμβροσίην μελεδήματα πατρὸς ἔγειρεν.</p>
<p><a>ο9</a> ἀγχοῦ δ᾽ ἱσταμένη προσέφη γλαυκῶπις Ἀθήνη:</p>
<p><a>ο10</a> Τηλέμαχ᾽,  οὐκέτι καλὰ δόμων ἄπο τῆλ᾽ ἀλάλησαι,</p>
<p><a>ο11</a> κτήματά τε προλιπὼν ἄνδρας τ᾽ ἐν σοῖσι δόμοισιν</p>
<p><a>ο12</a> οὕτω ὑπερφιάλους: μή τοι κατὰ πάντα φάγωσι</p>
<p><a>ο13</a> κτήματα δασσάμενοι, σὺ δὲ τηϋσίην ὁδὸν ἔλθῃς.</p>
<p><a>ο14</a> ἀλλ᾽ ὄτρυνε τάχιστα βοὴν ἀγαθὸν Μενέλαον</p>
<p><a>ο15</a> πεμπέμεν,  ὄφρ᾽ ἔτι οἴκοι ἀμύμονα μητέρα τέτμῃς.</p>
<p><a>ο16</a> ἤδη γάρ ῥα πατήρ τε κασίγνητοί τε κέλονται</p>
<p><a>ο17</a> Εὐρυμάχῳ γήμασθαι: ὁ γὰρ περιβάλλει ἅπαντας</p>
<p><a>ο18</a> μνηστῆρας δώροισι καὶ ἐξώφελλεν ἔεδνα:</p>
<p><a>ο19</a> μή νύ τι σεῦ ἀέκητι δόμων ἐκ κτῆμα φέρηται.</p>
<p><a>ο20</a> οἶσθα γὰρ οἷος θυμὸς ἐνὶ στήθεσσι γυναικός:</p>
<p><a>ο21</a> κείνου βούλεται οἶκον ὀφέλλειν ὅς κεν ὀπυίῃ,</p>
<p><a>ο22</a> παίδων δὲ προτέρων καὶ κουριδίοιο φίλοιο</p>
<p><a>ο23</a> οὐκέτι μέμνηται τεθνηκότος οὐδὲ μεταλλᾷ.</p>
<p><a>ο24</a> ἀλλὰ σύ γ᾽ ἐλθὼν αὐτὸς ἐπιτρέψειας ἕκαστα</p>
<p><a>ο25</a> δμῳάων ἥ τίς τοι ἀρίστη φαίνεται εἶναι,</p>
<p><a>ο26</a> εἰς ὅ κέ τοι φήνωσι θεοὶ κυδρὴν παράκοιτιν.</p>
<p><a>ο27</a> ἄλλο δέ τοί τι ἔπος ἐρέω, σὺ δὲ σύνθεο θυμῷ.</p>
<p><a>ο28</a> μνηστήρων σ᾽ ἐπιτηδὲς ἀριστῆες λοχόωσιν</p>
<p><a>ο29</a> ἐν πορθμῷ Ἰθάκης τε Σάμοιό τε παιπαλοέσσης.</p>
<p><a>ο30</a> ἱέμενοι κτεῖναι,  πρὶν πατρίδα γαῖαν ἱκέσθαι.</p>
<p><a>ο31</a> ἀλλὰ τά γ᾽ οὐκ ὀΐω: πρὶν καί τινα γαῖα καθέξει</p>
<p><a>ο32</a> ἀνδρῶν μνηστήρων, οἵ τοι βίοτον κατέδουσιν.</p>
<p><a>ο33</a> ἀλλὰ ἑκὰς νήσων ἀπέχειν εὐεργέα νῆα,</p>
<p><a>ο34</a> νυκτὶ δ᾽ ὁμῶς πλείειν: πέμψει δέ τοι οὖρον ὄπισθεν</p>
<p><a>ο35</a> ἀθανάτων ὅς τίς σε φυλάσσει τε ῥύεταί τε.</p>
<p><a>ο36</a> αὐτὰρ ἐπὴν πρώτην ἀκτὴν Ἰθάκης ἀφίκηαι,</p>
<p><a>ο37</a> νῆα μὲν ἐς πόλιν ὀτρῦναι καὶ πάντας ἑταίρους,</p>
<p><a>ο38</a> αὐτὸς δὲ πρώτιστα συβώτην εἰσαφικέσθαι,</p>
<p><a>ο39</a> ὅς τοι ὑῶν ἐπίουρος, ὁμῶς δέ τοι ἤπια οἶδεν.</p>
<p><a>ο40</a> ἔνθα δὲ νύκτ᾽ ἀέσαι: τὸν δ᾽ ὀτρῦναι πόλιν εἴσω</p>
<p><a>ο41</a> ἀγγελίην ἐρέοντα περίφρονι Πηνελοπείῃ,</p>
<p><a>ο42</a> οὕνεκά οἱ σῶς ἐσσὶ καὶ ἐκ Πύλου εἰλήλουθας.</p>
<p><a>ο43</a> ἡ μὲν ἄρ᾽ ὣς εἰποῦσ᾽ ἀπέβη πρὸς μακρὸν Ὄλυμπον,</p>
<p><a>ο44</a> αὐτὰρ ὁ Νεστορίδην ἐξ ἡδέος ὕπνου ἔγειρεν</p>
<p><a>ο45</a> λὰξ ποδὶ κινήσας,  καί μιν πρὸς μῦθον ἔειπεν:</p>
<p><a>ο46</a> ἔγρεο, Νεστορίδη Πεισίστρατε, μώνυχας ἵππους</p>
<p><a>ο47</a> ζεῦξον ὑφ᾽ ἅρματ᾽ ἄγων, ὄφρα πρήσσωμεν ὁδοῖο.</p>
<p><a>ο48</a> τὸν δ᾽ αὖ Νεστορίδης Πεισίστρατος ἀντίον ηὔδα:</p>
<p><a>ο49</a> Τηλέμαχ᾽, οὔ πως ἔστιν ἐπειγομένους περ ὁδοῖο</p>
<p><a>ο50</a> νύκτα διὰ δνοφερὴν ἐλάαν: τάχα δ᾽ ἔσσεται ἠώς.</p>
<p><a>ο51</a> ἀλλὰ μέν᾽ εἰς ὅ κε δῶρα φέρων ἐπιδίφρια θήῃ</p>
<p><a>ο52</a> ἥρως Ἀτρείδης, δουρικλειτὸς Μενέλαος,</p>
<p><a>ο53</a> καὶ μύθοις ἀγανοῖσι παραυδήσας ἀποπέμψῃ.</p>
<p><a>ο54</a> τοῦ γάρ τε ξεῖνος μιμνήσκεται ἤματα πάντα</p>
<p><a>ο55</a> ἀνδρὸς ξεινοδόκου,  ὅς κεν φιλότητα παράσχῃ.</p>
<p><a>ο56</a> ὣς ἔφατ᾽, αὐτίκα δὲ χρυσόθρονος ἤλυθεν Ἠώς.</p>
<p><a>ο57</a> ἀγχίμολον δέ σφ᾽ ἦλθε βοὴν ἀγαθὸς Μενέλαος,</p>
<p><a>ο58</a> ἀνστὰς ἐξ εὐνῆς, Ἑλένης πάρα καλλικόμοιο.</p>
<p><a>ο59</a> τὸν δ᾽ ὡς οὖν ἐνόησεν Ὀδυσσῆος φίλος υἱός,</p>
<p><a>ο60</a> σπερχόμενός ῥα χιτῶνα περὶ χροῒ σιγαλόεντα</p>
<p><a>ο61</a> δῦνεν, καὶ μέγα φᾶρος ἐπὶ στιβαροῖς βάλετ᾽ ὤμοις</p>
<p><a>ο62</a> ἥρως, βῆ δὲ θύραζε, παριστάμενος δὲ προσηύδα</p>
<p><a>ο63</a> Τηλέμαχος, φίλος υἱὸς Ὀδυσσῆος θείοιο:</p>
<p><a>ο64</a> Ἀτρεΐδη Μενέλαε διοτρεφές, ὄρχαμε λαῶν,</p>
<p><a>ο65</a> ἤδη νῦν μ᾽ ἀπόπεμπε φίλην ἐς πατρίδα γαῖαν:</p>
<p><a>ο66</a> ἤδη γάρ μοι θυμὸς ἐέλδεται οἴκαδ᾽ ἱκέσθαι.</p>
<p><a>ο67</a> τὸν δ᾽ ἠμείβετ᾽ ἔπειτα βοὴν ἀγαθὸς Μενέλαος:</p>
<p><a>ο68</a> Τηλέμαχ᾽, οὔ τί σ᾽ ἐγώ γε πολὺν χρόνον ἐνθάδ᾽ ἐρύξω</p>
<p><a>ο69</a> ἱέμενον νόστοιο: νεμεσσῶμαι δὲ καὶ ἄλλῳ</p>
<p><a>ο70</a> ἀνδρὶ ξεινοδόκῳ,  ὅς κ᾽ ἔξοχα μὲν φιλέῃσιν,</p>
<p><a>ο71</a> ἔξοχα δ᾽ ἐχθαίρῃσιν: ἀμείνω δ᾽ αἴσιμα πάντα.</p>
<p><a>ο72</a> ἶσόν τοι κακόν ἐσθ᾽, ὅς τ᾽ οὐκ ἐθέλοντα νέεσθαι</p>
<p><a>ο73</a> ξεῖνον ἐποτρύνει καὶ ὃς ἐσσύμενον κατερύκει.</p>
<p><a>ο74</a> χρὴ ξεῖνον παρεόντα φιλεῖν, ἐθέλοντα δὲ πέμπειν.</p>
<p><a>ο75</a> ἀλλὰ μέν᾽ εἰς ὅ κε δῶρα φέρων ἐπιδίφρια θείω</p>
<p><a>ο76</a> καλά, σὺ δ᾽ ὀφθαλμοῖσιν ἴδῃς, εἴπω δὲ γυναιξὶ</p>
<p><a>ο77</a> δεῖπνον ἐνὶ μεγάροις τετυκεῖν ἅλις ἔνδον ἐόντων.</p>
<p><a>ο78</a> ἀμφότερον, κῦδός τε καὶ ἀγλαΐη καὶ ὄνειαρ,</p>
<p><a>ο79</a> δειπνήσαντας ἴμεν πολλὴν ἐπ᾽ ἀπείρονα γαῖαν.</p>
<p><a>ο80</a> εἰ δ᾽ ἐθέλεις τραφθῆναι ἀν᾽ Ἑλλάδα καὶ μέσον Ἄργος,</p>
<p><a>ο81</a> ὄφρα τοι αὐτὸς ἕπωμαι, ὑποζεύξω δέ τοι ἵππους,</p>
<p><a>ο82</a> ἄστεα δ᾽ ἀνθρώπων ἡγήσομαι: οὐδέ τις ἡμέας</p>
<p><a>ο83</a> αὔτως ἀππέμψει, δώσει δέ τι ἕν γε φέρεσθαι,</p>
<p><a>ο84</a> ἠέ τινα τριπόδων εὐχάλκων ἠὲ λεβήτων,</p>
<p><a>ο85</a> ἠὲ δύ᾽ ἡμιόνους ἠὲ χρύσειον ἄλεισον.</p>
<p><a>ο86</a> τὸν δ᾽ αὖ Τηλέμαχος πεπνυμένος ἀντίον ηὔδα:</p>
<p><a>ο87</a> Ἀτρεΐδη Μενέλαε διοτρεφές, ὄρχαμε λαῶν,</p>
<p><a>ο88</a> βούλομαι ἤδη νεῖσθαι ἐφ᾽ ἡμέτερ᾽: οὐ γὰρ ὄπισθεν</p>
<p><a>ο89</a> οὖρον ἰὼν κατέλειπον ἐπὶ κτεάτεσσιν ἐμοῖσιν:</p>
<p><a>ο90</a> μὴ πατέρ᾽ ἀντίθεον διζήμενος αὐτὸς ὄλωμαι,</p>
<p><a>ο91</a> ἤ τί μοι ἐκ μεγάρων κειμήλιον ἐσθλὸν ὄληται.</p>
<p><a>ο92</a> αὐτὰρ ἐπεὶ τό γ᾽ ἄκουσε βοὴν ἀγαθὸς Μενέλαος,</p>
<p><a>ο93</a> αὐτίκ᾽ ἄρ᾽ ᾗ ἀλόχῳ ἠδὲ δμῳῇσι κέλευσε</p>
<p><a>ο94</a> δεῖπνον ἐνὶ μεγάροις τετυκεῖν ἅλις ἔνδον ἐόντων.</p>
<p><a>ο95</a> ἀγχίμολον δέ οἱ ἦλθε Βοηθοΐδης Ἐτεωνεύς,</p>
<p><a>ο96</a> ἀνστὰς ἐξ εὐνῆς, ἐπεὶ οὐ πολὺ ναῖεν ἀπ᾽ αὐτοῦ:</p>
<p><a>ο97</a> τὸν πῦρ κῆαι ἄνωγε βοὴν ἀγαθὸς Μενέλαος</p>
<p><a>ο98</a> ὀπτῆσαί τε κρεῶν: ὁ δ᾽ ἄρ᾽ οὐκ ἀπίθησεν ἀκούσας.</p>
<p><a>ο99</a> αὐτὸς δ᾽ ἐς θάλαμον κατεβήσετο κηώεντα,</p>
<p><a>ο100</a> οὐκ οἶος,  ἅμα τῷ γ᾽ Ἑλένη κίε καὶ Μεγαπένθης.</p>
<p><a>ο101</a> ἀλλ᾽ ὅτε δή ῥ᾽ ἵκανον ὅθι κειμήλια κεῖτο,</p>
<p><a>ο102</a> Ἀτρεΐδης μὲν ἔπειτα δέπας λάβεν ἀμφικύπελλον,</p>
<p><a>ο103</a> υἱὸν δὲ κρητῆρα φέρειν Μεγαπένθε᾽ ἄνωγεν</p>
<p><a>ο104</a> ἀργύρεον: Ἑλένη δὲ παρίστατο φωριαμοῖσιν,</p>
<p><a>ο105</a> ἔνθ᾽ ἔσαν οἱ πέπλοι παμποίκιλοι,  οὓς κάμεν αὐτή.</p>
<p><a>ο106</a> τῶν ἕν᾽ ἀειραμένη Ἑλένη φέρε, δῖα γυναικῶν,</p>
<p><a>ο107</a> ὃς κάλλιστος ἔην ποικίλμασιν ἠδὲ μέγιστος,</p>
<p><a>ο108</a> ἀστὴρ δ᾽ ὣς ἀπέλαμπεν: ἔκειτο δὲ νείατος ἄλλων.</p>
<p><a>ο109</a> βὰν δ᾽ ἰέναι προτέρω διὰ δώματος, ἧος ἵκοντο</p>
<p><a>ο110</a> Τηλέμαχον: τὸν δὲ προσέφη ξανθὸς Μενέλαος:</p>
<p><a>ο111</a> Τηλέμαχ᾽, ἦ τοι νόστον, ὅπως φρεσὶ σῇσι μενοινᾷς,</p>
<p><a>ο112</a> ὥς τοι Ζεὺς τελέσειεν, ἐρίγδουπος πόσις Ἥρης.</p>
<p><a>ο113</a> δώρων δ᾽, ὅσσ᾽ ἐν ἐμῷ οἴκῳ κειμήλια κεῖται,</p>
<p><a>ο114</a> δώσω ὃ κάλλιστον καὶ τιμηέστατόν ἐστι.</p>
<p><a>ο115</a> δώσω τοι κρητῆρα τετυγμένον: ἀργύρεος δὲ</p>
<p><a>ο116</a> ἐστὶν ἅπας, χρυσῷ δ᾽ ἐπὶ χείλεα κεκράανται,</p>
<p><a>ο117</a> ἔργον δ᾽ Ἡφαίστοιο: πόρεν δέ ἑ Φαίδιμος ἥρως,</p>
<p><a>ο118</a> Σιδονίων βασιλεύς, ὅθ᾽ ἑὸς δόμος ἀμφεκάλυψε</p>
<p><a>ο119</a> κεῖσέ με νοστήσαντα: τεῒν δ᾽ ἐθέλω τόδ᾽ ὀπάσσαι.</p>
<p><a>ο120</a> ὣς εἰπὼν ἐν χειρὶ τίθει δέπας ἀμφικύπελλον</p>
<p><a>ο121</a> ἥρως Ἀτρεΐδης: ὁ δ᾽ ἄρα κρητῆρα φαεινὸν</p>
<p><a>ο122</a> θῆκ᾽ αὐτοῦ προπάροιθε φέρων κρατερὸς Μεγαπένθης,</p>
<p><a>ο123</a> ἀργύρεον: Ἑλένη δὲ παρίστατο καλλιπάρῃος</p>
<p><a>ο124</a> πέπλον ἔχουσ᾽ ἐν χερσίν, ἔπος τ᾽ ἔφατ᾽ ἔκ τ᾽ ὀνόμαζε:</p>
<p><a>ο125</a> δῶρόν τοι καὶ ἐγώ,  τέκνον φίλε, τοῦτο δίδωμι,</p>
<p><a>ο126</a> μνῆμ᾽ Ἑλένης χειρῶν, πολυηράτου ἐς γάμου ὥρην,</p>
<p><a>ο127</a> σῇ ἀλόχῳ φορέειν: τῆος δὲ φίλῃ παρὰ μητρὶ</p>
<p><a>ο128</a> κείσθω ἐνὶ μεγάρῳ. σὺ δέ μοι χαίρων ἀφίκοιο</p>
<p><a>ο129</a> οἶκον ἐϋκτίμενον καὶ σὴν ἐς πατρίδα γαῖαν.</p>
<p><a>ο130</a> ὣς εἰποῦσ᾽ ἐν χερσὶ τίθει,  ὁ δ᾽ ἐδέξατο χαίρων.</p>
<p><a>ο131</a> καὶ τὰ μὲν ἐς πείρινθα τίθει Πεισίστρατος ἥρως</p>
<p><a>ο132</a> δεξάμενος, καὶ πάντα ἑῷ θηήσατο θυμῷ:</p>
<p><a>ο133</a> τοὺς δ᾽ ἦγε πρὸς δῶμα κάρη ξανθὸς Μενέλαος.</p>
<p><a>ο134</a> ἑζέσθην δ᾽ ἄρ᾽ ἔπειτα κατὰ κλισμούς τε θρόνους τε.</p>
<p><a>ο135</a> χέρνιβα δ᾽ ἀμφίπολος προχόῳ ἐπέχευε φέρουσα</p>
<p><a>ο136</a> καλῇ χρυσείῃ, ὑπὲρ ἀργυρέοιο λέβητος,</p>
<p><a>ο137</a> νίψασθαι: παρὰ δὲ ξεστὴν ἐτάνυσσε τράπεζαν.</p>
<p><a>ο138</a> σῖτον δ᾽ αἰδοίη ταμίη παρέθηκε φέρουσα:</p>
<p><a>ο139</a> εἴδατα πόλλ᾽ ἐπιθεῖσα, χαριζομένη παρεόντων:</p>
<p><a>ο140</a> πὰρ δὲ Βοηθοΐδης κρέα δαίετο καὶ νέμε μοίρας:</p>
<p><a>ο141</a> οἰνοχόει δ᾽ υἱὸς Μενελάου κυδαλίμοιο.</p>
<p><a>ο142</a> οἱ δ᾽ ἐπ᾽ ὀνείαθ᾽ ἑτοῖμα προκείμενα χεῖρας ἴαλλον.</p>
<p><a>ο143</a> αὐτὰρ ἐπεὶ πόσιος καὶ ἐδητύος ἐξ ἔρον ἕντο,</p>
<p><a>ο144</a> δὴ τότε Τηλέμαχος καὶ Νέστορος ἀγλαὸς υἱὸς</p>
<p><a>ο145</a> ἵππους τε ζεύγνυντ᾽ ἀνά θ᾽ ἅρματα ποικίλ᾽ ἔβαινον,</p>
<p><a>ο146</a> ἐκ δ᾽ ἔλασαν προθύροιο καὶ αἰθούσης ἐριδούπου.</p>
<p><a>ο147</a> τοὺς δὲ μετ᾽ Ἀτρεΐδης ἔκιε ξανθὸς Μενέλαος,</p>
<p><a>ο148</a> οἶνον ἔχων ἐν χειρὶ μελίφρονα δεξιτερῆφι,</p>
<p><a>ο149</a> ἐν δέπαϊ χρυσέῳ, ὄφρα λείψαντε κιοίτην.</p>
<p><a>ο150</a> στῆ δ᾽ ἵππων προπάροιθε, δεδισκόμενος δὲ προσηύδα:</p>
<p><a>ο151</a> χαίρετον,  ὦ κούρω, καὶ Νέστορι ποιμένι λαῶν</p>
<p><a>ο152</a> εἰπεῖν: ἦ γὰρ ἐμοί γε πατὴρ ὣς ἤπιος ἦεν,</p>
<p><a>ο153</a> ἧος ἐνὶ Τροίῃ πολεμίζομεν υἷες Ἀχαιῶν.</p>
<p><a>ο154</a> τὸν δ᾽ αὖ Τηλέμαχος πεπνυμένος ἀντίον ηὔδα:</p>
<p><a>ο155</a> καὶ λίην κείνῳ γε,  διοτρεφές, ὡς ἀγορεύεις,</p>
<p><a>ο156</a> πάντα τάδ᾽ ἐλθόντες καταλέξομεν: αἲ γὰρ ἐγὼν ὣς</p>
<p><a>ο157</a> νοστήσας Ἰθάκηνδε, κιχὼν Ὀδυσῆ᾽ ἐνὶ οἴκῳ,</p>
<p><a>ο158</a> εἴποιμ᾽ ὡς παρὰ σεῖο τυχὼν φιλότητος ἁπάσης</p>
<p><a>ο159</a> ἔρχομαι, αὐτὰρ ἄγω κειμήλια πολλὰ καὶ ἐσθλά.</p>
<p><a>ο160</a> ὣς ἄρα οἱ εἰπόντι ἐπέπτατο δεξιὸς ὄρνις,</p>
<p><a>ο161</a> αἰετὸς ἀργὴν χῆνα φέρων ὀνύχεσσι πέλωρον,</p>
<p><a>ο162</a> ἥμερον ἐξ αὐλῆς: οἱ δ᾽ ἰΰζοντες ἕποντο</p>
<p><a>ο163</a> ἀνέρες ἠδὲ γυναῖκες: ὁ δέ σφισιν ἐγγύθεν ἐλθὼν</p>
<p><a>ο164</a> δεξιὸς ἤϊξε πρόσθ᾽ ἵππων: οἱ δὲ ἰδόντες</p>
<p><a>ο165</a> γήθησαν,  καὶ πᾶσιν ἐνὶ φρεσὶ θυμὸς ἰάνθη.</p>
<p><a>ο166</a> τοῖσι δὲ Νεστορίδης Πεισίστρατος ἤρχετο μύθων:</p>
<p><a>ο167</a> φράζεο δή, Μενέλαε διοτρεφές, ὄρχαμε λαῶν,</p>
<p><a>ο168</a> ἢ νῶϊν τόδ᾽ ἔφηνε θεὸς τέρας ἦε σοὶ αὐτῷ.</p>
<p><a>ο169</a> ὣς φάτο, μερμήριξε δ᾽ ἀρηΐφιλος Μενέλαος,</p>
<p><a>ο170</a> ὅππως οἱ κατὰ μοῖραν ὑποκρίναιτο νοήσας.</p>
<p><a>ο171</a> τὸν δ᾽ Ἑλένη τανύπεπλος ὑποφθαμένη φάτο μῦθον:</p>
<p><a>ο172</a> κλῦτέ μευ: αὐτὰρ ἐγὼ μαντεύσομαι, ὡς ἐνὶ θυμῷ</p>
<p><a>ο173</a> ἀθάνατοι βάλλουσι καὶ ὡς τελέεσθαι ὀΐω.</p>
<p><a>ο174</a> ὡς ὅδε χῆν᾽ ἥρπαξ᾽ ἀτιταλλομένην ἐνὶ οἴκῳ</p>
<p><a>ο175</a> ἐλθὼν ἐξ ὄρεος,  ὅθι οἱ γενεή τε τόκος τε,</p>
<p><a>ο176</a> ὣς Ὀδυσεὺς κακὰ πολλὰ παθὼν καὶ πόλλ᾽ ἐπαληθεὶς</p>
<p><a>ο177</a> οἴκαδε νοστήσει καὶ τίσεται: ἠὲ καὶ ἤδη</p>
<p><a>ο178</a> οἴκοι, ἀτὰρ μνηστῆρσι κακὸν πάντεσσι φυτεύει.</p>
<p><a>ο179</a> τὴν δ᾽ αὖ Τηλέμαχος πεπνυμένος ἀντίον ηὔδα:</p>
<p><a>ο180</a> οὕτω νῦν Ζεὺς θείη, ἐρίγδουπος πόσις Ἥρης:</p>
<p><a>ο181</a> τῷ κέν τοι καὶ κεῖθι θεῷ ὣς εὐχετοῴμην.</p>
<p><a>ο182</a> ἦ καὶ ἐφ᾽ ἵπποιϊν μάστιν βάλεν: οἱ δὲ μάλ᾽ ὦκα</p>
<p><a>ο183</a> ἤϊξαν πεδίονδε διὰ πτόλιος μεμαῶτες.</p>
<p><a>ο184</a> οἱ δὲ πανημέριοι σεῖον ζυγὸν ἀμφὶς ἔχοντες.</p>
<p><a>ο185</a> δύσετό τ᾽ ἠέλιος σκιόωντό τε πᾶσαι ἀγυιαί:</p>
<p><a>ο186</a> ἐς Φηρὰς δ᾽ ἵκοντο Διοκλῆος ποτὶ δῶμα,</p>
<p><a>ο187</a> υἱέος Ὀρτιλόχοιο, τὸν Ἀλφειὸς τέκε παῖδα.</p>
<p><a>ο188</a> ἔνθα δὲ νύκτ᾽ ἄεσαν ὁ δὲ τοῖς πὰρ ξείνια θῆκεν.</p>
<p><a>ο189</a> ἦμος δ᾽ ἠριγένεια φάνη ῥοδοδάκτυλος Ἠώς,</p>
<p><a>ο190</a> ἵππους τε ζεύγνυντ᾽ ἀνά θ᾽ ἅρματα ποικίλ᾽ ἔβαινον,</p>
<p><a>ο191</a> ἐκ δ᾽ ἔλασαν προθύροιο καὶ αἰθούσης ἐριδούπου:</p>
<p><a>ο192</a> μάστιξεν δ᾽ ἐλάαν, τὼ δ᾽ οὐκ ἄκοντε πετέσθην.</p>
<p><a>ο193</a> αἶψα δ᾽ ἔπειθ᾽ ἵκοντο Πύλου αἰπὺ πτολίεθρον:</p>
<p><a>ο194</a> καὶ τότε Τηλέμαχος προσεφώνεε Νέστορος υἱόν:</p>
<p><a>ο195</a> Νεστορίδη,  πῶς κέν μοι ὑποσχόμενος τελέσειας</p>
<p><a>ο196</a> μῦθον ἐμόν; ξεῖνοι δὲ διαμπερὲς εὐχόμεθ᾽ εἶναι</p>
<p><a>ο197</a> ἐκ πατέρων φιλότητος, ἀτὰρ καὶ ὁμήλικές εἰμεν:</p>
<p><a>ο198</a> ἥδε δ᾽ ὁδὸς καὶ μᾶλλον ὁμοφροσύνῃσιν ἐνήσει.</p>
<p><a>ο199</a> μή με παρὲξ ἄγε νῆα, διοτρεφές, ἀλλὰ λίπ᾽ αὐτοῦ,</p>
<p><a>ο200</a> μή μ᾽ ὁ γέρων ἀέκοντα κατάσχῃ ᾧ ἐνὶ οἴκῳ</p>
<p><a>ο201</a> ἱέμενος φιλέειν: ἐμὲ δὲ χρεὼ θᾶσσον ἱκέσθαι.</p>
<p><a>ο202</a> ὣς φάτο, Νεστορίδης δ᾽ ἄρ᾽ ἑῷ συμφράσσατο θυμῷ,</p>
<p><a>ο203</a> ὅππως οἱ κατὰ μοῖραν ὑποσχόμενος τελέσειεν.</p>
<p><a>ο204</a> ὧδε δέ οἱ φρονέοντι δοάσσατο κέρδιον εἶναι:</p>
<p><a>ο205</a> στρέψ᾽ ἵππους ἐπὶ νῆα θοὴν καὶ θῖνα θαλάσσης,</p>
<p><a>ο206</a> νηῒ δ᾽ ἐνὶ πρύμνῃ ἐξαίνυτο κάλλιμα δῶρα,</p>
<p><a>ο207</a> ἐσθῆτα χρυσόν τε, τά οἱ Μενέλαος ἔδωκε:</p>
<p><a>ο208</a> καί μιν ἐποτρύνων ἔπεα πτερόεντα προσηύδα:</p>
<p><a>ο209</a> σπουδῇ νῦν ἀνάβαινε κέλευέ τε πάντας ἑταίρους,</p>
<p><a>ο210</a> πρὶν ἐμὲ οἴκαδ᾽ ἱκέσθαι ἀπαγγεῖλαί τε γέροντι.</p>
<p><a>ο211</a> εὖ γὰρ ἐγὼ τόδε οἶδα κατὰ φρένα καὶ κατὰ θυμόν:</p>
<p><a>ο212</a> οἷος κείνου θυμὸς ὑπέρβιος, οὔ σε μεθήσει,</p>
<p><a>ο213</a> ἀλλ᾽ αὐτὸς καλέων δεῦρ᾽ εἴσεται, οὐδέ ἕ φημι</p>
<p><a>ο214</a> ἂψ ἰέναι κενεόν: μάλα γὰρ κεχολώσεται ἔμπης.</p>
<p><a>ο215</a> ὣς ἄρα φωνήσας ἔλασεν καλλίτριχας ἵππους</p>
<p><a>ο216</a> ἂψ Πυλίων εἰς ἄστυ, θοῶς δ᾽ ἄρα δώμαθ᾽ ἵκανε.</p>
<p><a>ο217</a> Τηλέμαχος δ᾽ ἑτάροισιν ἐποτρύνων ἐκέλευσεν:</p>
<p><a>ο218</a> ἐγκοσμεῖτε τὰ τεύχε᾽, ἑταῖροι, νηῒ μελαίνῃ,</p>
<p><a>ο219</a> αὐτοί τ᾽ ἀμβαίνωμεν, ἵνα πρήσσωμεν ὁδοῖο.</p>
<p><a>ο220</a> ὣς ἔφαθ᾽, οἱ δ᾽ ἄρα τοῦ μάλα μὲν κλύον ἠδ᾽ ἐπίθοντο,</p>
<p><a>ο221</a> αἶψα δ᾽ ἄρ᾽ εἴσβαινον καὶ ἐπὶ κληῗσι καθῖζον.</p>
<p><a>ο222</a> ἦ τοι ὁ μὲν τὰ πονεῖτο καὶ εὔχετο, θῦε δ᾽ Ἀθήνῃ</p>
<p><a>ο223</a> νηῒ πάρα πρυμνῇ: σχεδόθεν δέ οἱ ἤλυθεν ἀνὴρ</p>
<p><a>ο224</a> τηλεδαπός, φεύγων ἐξ Ἄργεος ἄνδρα κατακτάς,</p>
<p><a>ο225</a> μάντις: ἀτὰρ γενεήν γε Μελάμποδος ἔκγονος ἦεν,</p>
<p><a>ο226</a> ὃς πρὶν μέν ποτ᾽ ἔναιε Πύλῳ ἔνι, μητέρι μήλων,</p>
<p><a>ο227</a> ἀφνειὸς Πυλίοισι μέγ᾽ ἔξοχα δώματα ναίων:</p>
<p><a>ο228</a> δὴ τότε γ᾽ ἄλλων δῆμον ἀφίκετο, πατρίδα φεύγων</p>
<p><a>ο229</a> Νηλέα τε μεγάθυμον, ἀγαυότατον ζωόντων,</p>
<p><a>ο230</a> ὅς οἱ χρήματα πολλὰ τελεσφόρον εἰς ἐνιαυτὸν</p>
<p><a>ο231</a> εἶχε βίῃ. ὁ δὲ τῆος ἐνὶ μεγάροις Φυλάκοιο</p>
<p><a>ο232</a> δεσμῷ ἐν ἀργαλέῳ δέδετο, κρατέρ᾽ ἄλγεα πάσχων</p>
<p><a>ο233</a> εἵνεκα Νηλῆος κούρης ἄτης τε βαρείης,</p>
<p><a>ο234</a> τήν οἱ ἐπὶ φρεσὶ θῆκε θεὰ δασπλῆτις Ἐρινύς.</p>
<p><a>ο235</a> ἀλλ᾽ ὁ μὲν ἔκφυγε κῆρα καὶ ἤλασε βοῦς ἐριμύκους</p>
<p><a>ο236</a> ἐς Πύλον ἐκ Φυλάκης καὶ ἐτίσατο ἔργον ἀεικὲς</p>
<p><a>ο237</a> ἀντίθεον Νηλῆα, κασιγνήτῳ δὲ γυναῖκα</p>
<p><a>ο238</a> ἠγάγετο πρὸς δώμαθ᾽. ὁ δ᾽ ἄλλων ἵκετο δῆμον,</p>
<p><a>ο239</a> Ἄργος ἐς ἱππόβοτον: τόθι γάρ νύ οἱ αἴσιμον ἦεν</p>
<p><a>ο240</a> ναιέμεναι πολλοῖσιν ἀνάσσοντ᾽ Ἀργείοισιν</p>
<p><a>ο241</a> ἔνθα δ᾽ ἔγημε γυναῖκα καὶ ὑψερεφὲς θέτο δῶμα,</p>
<p><a>ο242</a> γείνατο δ᾽ Ἀντιφάτην καὶ Μάντιον, υἷε κραταιώ.</p>
<p><a>ο243</a> Ἀντιφάτης μὲν ἔτικτεν Ὀϊκλῆα μεγάθυμον,</p>
<p><a>ο244</a> αὐτὰρ Ὀϊκλείης λαοσσόον Ἀμφιάραον,</p>
<p><a>ο245</a> ὃν περὶ κῆρι φίλει Ζεύς τ᾽ αἰγίοχος καὶ Ἀπόλλων</p>
<p><a>ο246</a> παντοίην φιλότητ᾽: οὐδ᾽ ἵκετο γήραος οὐδόν,</p>
<p><a>ο247</a> ἀλλ᾽ ὄλετ᾽ ἐν Θήβῃσι γυναίων εἵνεκα δώρων.</p>
<p><a>ο248</a> τοῦ δ᾽ υἱεῖς ἐγένοντ᾽ Ἀλκμαίων Ἀμφίλοχός τε.</p>
<p><a>ο249</a> Μάντιος αὖ τέκετο Πολυφείδεά τε Κλεῖτόν τε:</p>
<p><a>ο250</a> ἀλλ᾽ ἦ τοι Κλεῖτον χρυσόθρονος ἥρπασεν Ἠὼς</p>
<p><a>ο251</a> κάλλεος εἵνεκα οἷο, ἵν᾽ ἀθανάτοισι μετείη:</p>
<p><a>ο252</a> αὐτὰρ ὑπέρθυμον Πολυφείδεα μάντιν Ἀπόλλων</p>
<p><a>ο253</a> θῆκε βροτῶν ὄχ᾽ ἄριστον, ἐπεὶ θάνεν Ἀμφιάραος:</p>
<p><a>ο254</a> ὅς ῥ᾽ Ὑπερησίηνδ᾽ ἀπενάσσατο πατρὶ χολωθείς,</p>
<p><a>ο255</a> ἔνθ᾽ ὅ γε ναιετάων μαντεύετο πᾶσι βροτοῖσιν.</p>
<p><a>ο256</a> τοῦ μὲν ἄρ᾽ υἱὸς ἐπῆλθε, Θεοκλύμενος δ᾽ ὄνομ᾽ ἦεν,</p>
<p><a>ο257</a> ὃς τότε Τηλεμάχου πέλας ἵστατο: τὸν δ᾽ ἐκίχανεν</p>
<p><a>ο258</a> σπένδοντ᾽ εὐχόμενόν τε θοῇ παρὰ νηῒ μελαίνῃ,</p>
<p><a>ο259</a> καί μιν φωνήσας ἔπεα πτερόεντα προσηύδα:</p>
<p><a>ο260</a> ὦ φίλ᾽,  ἐπεί σε θύοντα κιχάνω τῷδ᾽ ἐνὶ χώρῳ,</p>
<p><a>ο261</a> λίσσομ᾽ ὑπὲρ θυέων καὶ δαίμονος, αὐτὰρ ἔπειτα</p>
<p><a>ο262</a> σῆς τ᾽ αὐτοῦ κεφαλῆς καὶ ἑταίρων, οἵ τοι ἕπονται,</p>
<p><a>ο263</a> εἰπέ μοι εἰρομένῳ νημερτέα μηδ᾽ ἐπικεύσῃς:</p>
<p><a>ο264</a> τίς πόθεν εἶς ἀνδρῶν; πόθι τοι πόλις ἠδὲ τοκῆες;</p>
<p><a>ο265</a> τὸν δ᾽ αὖ Τηλέμαχος πεπνυμένος ἀντίον ηὔδα:</p>
<p><a>ο266</a> τοιγὰρ ἐγώ τοι, ξεῖνε, μάλ᾽ ἀτρεκέως ἀγορεύσω.</p>
<p><a>ο267</a> ἐξ Ἰθάκης γένος εἰμί, πατὴρ δέ μοί ἐστιν Ὀδυσσεύς,</p>
<p><a>ο268</a> εἴ ποτ᾽ ἔην: νῦν δ᾽ ἤδη ἀπέφθιτο λυγρῷ ὀλέθρῳ.</p>
<p><a>ο269</a> τοὔνεκα νῦν ἑτάρους τε λαβὼν καὶ νῆα μέλαιναν</p>
<p><a>ο270</a> ἦλθον πευσόμενος πατρὸς δὴν οἰχομένοιο.</p>
<p><a>ο271</a> τὸν δ᾽ αὖτε προσέειπε Θεοκλύμενος θεοειδής:</p>
<p><a>ο272</a> οὕτω τοι καὶ ἐγὼν ἐκ πατρίδος, ἄνδρα κατακτὰς</p>
<p><a>ο273</a> ἔμφυλον: πολλοὶ δὲ κασίγνητοί τε ἔται τε</p>
<p><a>ο274</a> Ἄργος ἀν᾽ ἱππόβοτον, μέγα δὲ κρατέουσιν Ἀχαιῶν.</p>
<p><a>ο275</a> τῶν ὑπαλευάμενος θάνατον καὶ κῆρα μέλαιναν</p>
<p><a>ο276</a> φεύγω, ἐπεί νύ μοι αἶσα κατ᾽ ἀνθρώπους ἀλάλησθαι.</p>
<p><a>ο277</a> ἀλλά με νηὸς ἔφεσσαι, ἐπεί σε φυγὼν ἱκέτευσα,</p>
<p><a>ο278</a> μή με κατακτείνωσι: διωκέμεναι γὰρ ὀΐω.</p>
<p><a>ο279</a> τὸν δ᾽ αὖ Τηλέμαχος πεπνυμένος ἀντίον ηὔδα:</p>
<p><a>ο280</a> οὐ μὲν δή σ᾽ ἐθέλοντά γ᾽ ἀπώσω νηὸς ἐΐσης,</p>
<p><a>ο281</a> ἀλλ᾽ ἕπευ: αὐτὰρ κεῖθι φιλήσεαι, οἷά κ᾽ ἔχωμεν.</p>
<p><a>ο282</a> ὣς ἄρα φωνήσας οἱ ἐδέξατο χάλκεον ἔγχος,</p>
<p><a>ο283</a> καὶ τό γ᾽ ἐπ᾽ ἰκριόφιν τάνυσεν νεὸς ἀμφιελίσσης:</p>
<p><a>ο284</a> ἂν δὲ καὶ αὐτὸς νηὸς ἐβήσετο ποντοπόροιο.</p>
<p><a>ο285</a> ἐν πρύμνῃ δ᾽ ἄρ᾽ ἔπειτα καθέζετο, πὰρ δὲ οἷ αὐτῷ</p>
<p><a>ο286</a> εἷσε Θεοκλύμενον: τοὶ δὲ πρυμνήσι᾽ ἔλυσαν.</p>
<p><a>ο287</a> Τηλέμαχος δ᾽ ἑτάροισιν ἐποτρύνας ἐκέλευσεν</p>
<p><a>ο288</a> ὅπλων ἅπτεσθαι: τοὶ δ᾽ ἐσσυμένως ἐπίθοντο.</p>
<p><a>ο289</a> ἱστὸν δ᾽ εἰλάτινον κοίλης ἔντοσθε μεσόδμης</p>
<p><a>ο290</a> στῆσαν ἀείραντες,  κατὰ δὲ προτόνοισιν ἔδησαν,</p>
<p><a>ο291</a> ἕλκον δ᾽ ἱστία λευκὰ ἐϋστρέπτοισι βοεῦσι.</p>
<p><a>ο292</a> τοῖσιν δ᾽ ἴκμενον οὖρον ἵει γλαυκῶπις Ἀθήνη,</p>
<p><a>ο293</a> λάβρον ἐπαιγίζοντα δι᾽ αἰθέρος, ὄφρα τάχιστα</p>
<p><a>ο294</a> νηῦς ἀνύσειε θέουσα θαλάσσης ἁλμυρὸν ὕδωρ.</p>
<p><a>ο295</a> βὰν δὲ παρὰ Κρουνοὺς καὶ Χαλκίδα καλλιρέεθρον.</p>
<p><a>ο296</a> δύσετό τ᾽ ἠέλιος σκιόωντό τε πᾶσαι ἀγυιαί:</p>
<p><a>ο297</a> ἡ δὲ Φεὰς ἐπέβαλλεν ἐπειγομένη Διὸς οὔρῳ</p>
<p><a>ο298</a> ἠδὲ παρ᾽ Ἤλιδα δῖαν, ὅθι κρατέουσιν Ἐπειοί.</p>
<p><a>ο299</a> ἔνθεν δ᾽ αὖ νήσοισιν ἐπιπροέηκε θοῇσιν,</p>
<p><a>ο300</a> ὁρμαίνων ἤ κεν θάνατον φύγοι ἦ κεν ἁλώῃ.</p>
<p><a>ο301</a> τὼ δ᾽ αὖτ᾽ ἐν κλισίῃ Ὀδυσεὺς καὶ δῖος ὑφορβὸς</p>
<p><a>ο302</a> δορπείτην: παρὰ δέ σφιν ἐδόρπεον ἀνέρες ἄλλοι.</p>
<p><a>ο303</a> αὐτὰρ ἐπεὶ πόσιος καὶ ἐδητύος ἐξ ἔρον ἕντο,</p>
<p><a>ο304</a> τοῖς δ᾽ Ὀδυσεὺς μετέειπε, συβώτεω πειρητίζων,</p>
<p><a>ο305</a> ἤ μιν ἔτ᾽ ἐνδυκέως φιλέοι μεῖναί τε κελεύοι</p>
<p><a>ο306</a> αὐτοῦ ἐνὶ σταθμῷ, ἦ ὀτρύνειε πόλινδε:</p>
<p><a>ο307</a> κέκλυθι νῦν, Εὔμαιε, καὶ ἄλλοι πάντες ἑταῖροι:</p>
<p><a>ο308</a> ἠῶθεν προτὶ ἄστυ λιλαίομαι ἀπονέεσθαι</p>
<p><a>ο309</a> πτωχεύσων,  ἵνα μή σε κατατρύχω καὶ ἑταίρους.</p>
<p><a>ο310</a> ἀλλά μοι εὖ θ᾽ ὑπόθευ καὶ ἅμ᾽ ἡγεμόν᾽ ἐσθλὸν ὄπασσον</p>
<p><a>ο311</a> ὅς κέ με κεῖσ᾽ ἀγάγῃ: κατὰ δὲ πτόλιν αὐτὸς ἀνάγκῃ</p>
<p><a>ο312</a> πλάγξομαι, αἴ κέν τις κοτύλην καὶ πύρνον ὀρέξῃ.</p>
<p><a>ο313</a> καί κ᾽ ἐλθὼν πρὸς δώματ᾽ Ὀδυσσῆος θείοιο</p>
<p><a>ο314</a> ἀγγελίην εἴποιμι περίφρονι Πηνελοπείῃ,</p>
<p><a>ο315</a> καί κε μνηστήρεσσιν ὑπερφιάλοισι μιγείην,</p>
<p><a>ο316</a> εἴ μοι δεῖπνον δοῖεν ὀνείατα μυρί᾽ ἔχοντες.</p>
<p><a>ο317</a> αἶψά κεν εὖ δρώοιμι μετὰ σφίσιν ἅσσ᾽ ἐθέλοιεν.</p>
<p><a>ο318</a> ἐκ γάρ τοι ἐρέω, σὺ δὲ σύνθεο καί μευ ἄκουσον:</p>
<p><a>ο319</a> Ἑρμείαο ἕκητι διακτόρου, ὅς ῥά τε πάντων</p>
<p><a>ο320</a> ἀνθρώπων ἔργοισι χάριν καὶ κῦδος ὀπάζει,</p>
<p><a>ο321</a> δρηστοσύνῃ οὐκ ἄν μοι ἐρίσσειε βροτὸς ἄλλος,</p>
<p><a>ο322</a> πῦρ τ᾽ εὖ νηῆσαι διά τε ξύλα δανὰ κεάσσαι,</p>
<p><a>ο323</a> δαιτρεῦσαί τε καὶ ὀπτῆσαι καὶ οἰνοχοῆσαι,</p>
<p><a>ο324</a> οἷά τε τοῖς ἀγαθοῖσι παραδρώωσι χέρηες.</p>
<p><a>ο325</a> τὸν δὲ μέγ᾽ ὀχθήσας προσέφης,  Εὔμαιε συβῶτα:</p>
<p><a>ο326</a> ὤ μοι, ξεῖνε, τίη τοι ἐνὶ φρεσὶ τοῦτο νόημα</p>
<p><a>ο327</a> ἔπλετο; ἦ σύ γε πάγχυ λιλαίεαι αὐτόθ᾽ ὀλέσθαι.</p>
<p><a>ο328</a> εἰ δὴ μνηστήρων ἐθέλεις καταδῦναι ὅμιλον,</p>
<p><a>ο329</a> τῶν ὕβρις τε βίη τε σιδήρεον οὐρανὸν ἵκει.</p>
<p><a>ο330</a> οὔ τοι τοιοίδ᾽ εἰσὶν ὑποδρηστῆρες ἐκείνων,</p>
<p><a>ο331</a> ἀλλὰ νέοι, χλαίνας εὖ εἱμένοι ἠδὲ χιτῶνας,</p>
<p><a>ο332</a> αἰεὶ δὲ λιπαροὶ κεφαλὰς καὶ καλὰ πρόσωπα,</p>
<p><a>ο333</a> οἵ σφιν ὑποδρώωσιν: ἐΰξεστοι δὲ τράπεζαι</p>
<p><a>ο334</a> σίτου καὶ κρειῶν ἠδ᾽ οἴνου βεβρίθασιν.</p>
<p><a>ο335</a> ἀλλὰ μέν᾽: οὐ γάρ τίς τοι ἀνιᾶται παρεόντι,</p>
<p><a>ο336</a> οὔτ᾽ ἐγὼ οὔτε τις ἄλλος ἑταίρων, οἵ μοι ἔασιν.</p>
<p><a>ο337</a> αὐτὰρ ἐπὴν ἔλθῃσιν Ὀδυσσῆος φίλος υἱός,</p>
<p><a>ο338</a> κεῖνός σε χλαῖνάν τε χιτῶνά τε εἵματα ἕσσει,</p>
<p><a>ο339</a> πέμψει δ᾽ ὅππη σε κραδίη θυμός τε κελεύει.</p>
<p><a>ο340</a> τὸν δ᾽ ἠμείβετ᾽ ἔπειτα πολύτλας δῖος Ὀδυσσεύς:</p>
<p><a>ο341</a> αἴθ᾽ οὕτως, Εὔμαιε, φίλος Διὶ πατρὶ γένοιο</p>
<p><a>ο342</a> ὡς ἐμοί, ὅττι μ᾽ ἔπαυσας ἄλης καὶ ὀϊζύος αἰνῆς.</p>
<p><a>ο343</a> πλαγκτοσύνης δ᾽ οὐκ ἔστι κακώτερον ἄλλο βροτοῖσιν:</p>
<p><a>ο344</a> ἀλλ᾽ ἕνεκ᾽ οὐλομένης γαστρὸς κακὰ κήδε᾽ ἔχουσιν</p>
<p><a>ο345</a> ἀνέρες,  ὅν τιν᾽ ἵκηται ἄλη καὶ πῆμα καὶ ἄλγος.</p>
<p><a>ο346</a> νῦν δ᾽ ἐπεὶ ἰσχανάᾳς μεῖναι τέ με κεῖνον ἄνωγας,</p>
<p><a>ο347</a> εἴπ᾽ ἄγε μοι περὶ μητρὸς Ὀδυσσῆος θείοιο</p>
<p><a>ο348</a> πατρός θ᾽, ὃν κατέλειπεν ἰὼν ἐπὶ γήραος οὐδῷ,</p>
<p><a>ο349</a> ἤ που ἔτι ζώουσιν ὑπ᾽ αὐγὰς ἠελίοιο,</p>
<p><a>ο350</a> ἦ ἤδη τεθνᾶσι καὶ εἰν Ἀΐδαο δόμοισι.</p>
<p><a>ο351</a> τὸν δ᾽ αὖτε προσέειπε συβώτης, ὄρχαμος ἀνδρὼν:</p>
<p><a>ο352</a> τοιγὰρ ἐγώ τοι, ξεῖνε, μάλ᾽ ἀτρεκέως ἀγορεύσω.</p>
<p><a>ο353</a> Λαέρτης μὲν ἔτι ζώει, Διὶ δ᾽ εὔχεται αἰεὶ</p>
<p><a>ο354</a> θυμὸν ἀπὸ μελέων φθίσθαι οἷς ἐν μεγάροισιν:</p>
<p><a>ο355</a> ἐκπάγλως γὰρ παιδὸς ὀδύρεται οἰχομένοιο</p>
<p><a>ο356</a> κουριδίης τ᾽ ἀλόχοιο δαΐφρονος, ἥ ἑ μάλιστα</p>
<p><a>ο357</a> ἤκαχ᾽ ἀποφθιμένη καὶ ἐν ὠμῷ γήραϊ θῆκεν.</p>
<p><a>ο358</a> ἡ δ᾽ ἄχεϊ οὗ παιδὸς ἀπέφθιτο κυδαλίμοιο,</p>
<p><a>ο359</a> λευγαλέῳ θανάτῳ, ὡς μὴ θάνοι ὅς τις ἐμοί γε</p>
<p><a>ο360</a> ἐνθάδε ναιετάων φίλος εἴη καὶ φίλα ἔρδοι.</p>
<p><a>ο361</a> ὄφρα μὲν οὖν δὴ κείνη ἔην, ἀχέουσά περ ἔμπης,</p>
<p><a>ο362</a> τόφρα τί μοι φίλον ἔσκε μεταλλῆσαι καὶ ἐρέσθαι,</p>
<p><a>ο363</a> οὕνεκά μ᾽ αὐτὴ θρέψεν ἅμα Κτιμένῃ τανυπέπλῳ,</p>
<p><a>ο364</a> θυγατέρ᾽ ἰφθίμῃ, τὴν ὁπλοτάτην τέκε παίδων:</p>
<p><a>ο365</a> τῇ ὁμοῦ ἐτρεφόμην,  ὀλίγον δέ τί μ᾽ ἧσσον ἐτίμα.</p>
<p><a>ο366</a> αὐτὰρ ἐπεί ῥ᾽ ἥβην πολυήρατον ἱκόμεθ᾽ ἄμφω,</p>
<p><a>ο367</a> τὴν μὲν ἔπειτα Σάμηνδ᾽ ἔδοσαν καὶ μυρί᾽ ἕλοντο,</p>
<p><a>ο368</a> αὐτὰρ ἐμὲ χλαῖνάν τε χιτῶνά τε εἵματ᾽ ἐκείνη</p>
<p><a>ο369</a> καλὰ μάλ᾽ ἀμφιέσασα, ποσὶν δ᾽ ὑποδήματα δοῦσα</p>
<p><a>ο370</a> ἀγρόνδε προΐαλλε: φίλει δέ με κηρόθι μᾶλλον.</p>
<p><a>ο371</a> νῦν δ᾽ ἤδη τούτων ἐπιδεύομαι: ἀλλά μοι αὐτῷ</p>
<p><a>ο372</a> ἔργον ἀέξουσιν μάκαρες θεοὶ ᾧ ἐπιμίμνω:</p>
<p><a>ο373</a> τῶν ἔφαγόν τ᾽ ἔπιόν τε καὶ αἰδοίοισιν ἔδωκα.</p>
<p><a>ο374</a> ἐκ δ᾽ ἄρα δεσποίνης οὐ μείλιχον ἔστιν ἀκοῦσαι</p>
<p><a>ο375</a> οὔτ᾽ ἔπος οὔτε τι ἔργον,  ἐπεὶ κακὸν ἔμπεσεν οἴκῳ,</p>
<p><a>ο376</a> ἄνδρες ὑπερφίαλοι: μέγα δὲ δμῶες χατέουσιν</p>
<p><a>ο377</a> ἀντία δεσποίνης φάσθαι καὶ ἕκαστα πυθέσθαι</p>
<p><a>ο378</a> καὶ φαγέμεν πιέμεν τε, ἔπειτα δὲ καί τι φέρεσθαι</p>
<p><a>ο379</a> ἀγρόνδ᾽, οἷά τε θυμὸν ἀεὶ δμώεσσιν ἰαίνει.</p>
<p><a>ο380</a> τὸν δ᾽ ἀπαμειβόμενος προσέφη πολύμητις Ὀδυσσεύς:</p>
<p><a>ο381</a> ὢ πόποι,  ὡς ἄρα τυτθὸς ἐών, Εὔμαιε συβῶτα,</p>
<p><a>ο382</a> πολλὸν ἀπεπλάγχθης σῆς πατρίδος ἠδὲ τοκήων.</p>
<p><a>ο383</a> ἀλλ᾽ ἄγε μοι τόδε εἰπὲ καὶ ἀτρεκέως κατάλεξον,</p>
<p><a>ο384</a> ἠὲ διεπράθετο πτόλις ἀνδρῶν εὐρυάγυια,</p>
<p><a>ο385</a> ᾗ ἔνι ναιετάασκε πατὴρ καὶ πότνια μήτηρ,</p>
<p><a>ο386</a> ἦ σέ γε μουνωθέντα παρ᾽ οἴεσιν ἢ παρὰ βουσὶν</p>
<p><a>ο387</a> ἄνδρες δυσμενέες νηυσὶν λάβον ἠδ᾽ ἐπέρασσαν</p>
<p><a>ο388</a> τοῦδ᾽ ἀνδρὸς πρὸς δώμαθ᾽, ὁ δ᾽ ἄξιον ὦνον ἔδωκε.</p>
<p><a>ο389</a> τὸν δ᾽ αὖτε προσέειπε συβώτης, ὄρχαμος ἀνδρῶν:</p>
<p><a>ο390</a> ξεῖν᾽,  ἐπεὶ ἂρ δὴ ταῦτά μ᾽ ἀνείρεαι ἠδὲ μεταλλᾷς,</p>
<p><a>ο391</a> σιγῇ νῦν ξυνίει καὶ τέρπεο, πῖνέ τε οἶνον</p>
<p><a>ο392</a> ἥμενος. αἵδε δὲ νύκτες ἀθέσφατοι: ἔστι μὲν εὕδειν,</p>
<p><a>ο393</a> ἔστι δὲ τερπομένοισιν ἀκούειν: οὐδέ τί σε χρή,</p>
<p><a>ο394</a> πρὶν ὥρη, καταλέχθαι: ἀνίη καὶ πολὺς ὕπνος.</p>
<p><a>ο395</a> τῶν δ᾽ ἄλλων ὅτινα κραδίη καὶ θυμὸς ἀνώγει,</p>
<p><a>ο396</a> εὑδέτω ἐξελθών: ἅμα δ᾽ ἠοῖ φαινομένηφι</p>
<p><a>ο397</a> δειπνήσας ἅμ᾽ ὕεσσιν ἀνακτορίῃσιν ἑπέσθω.</p>
<p><a>ο398</a> νῶϊ δ᾽ ἐνὶ κλισίῃ πίνοντέ τε δαινυμένω τε</p>
<p><a>ο399</a> κήδεσιν ἀλλήλων τερπώμεθα λευγαλέοισι,</p>
<p><a>ο400</a> μνωομένω: μετὰ γάρ τε καὶ ἄλγεσι τέρπεται ἀνήρ,</p>
<p><a>ο401</a> ὅς τις δὴ μάλα πολλὰ πάθῃ καὶ πόλλ᾽ ἐπαληθῇ.</p>
<p><a>ο402</a> τοῦτο δέ τοι ἐρέω ὅ μ᾽ ἀνείρεαι ἠδὲ μεταλλᾷς.</p>
<p><a>ο403</a> νῆσός τις Συρίη κικλήσκεται, εἴ που ἀκούεις,</p>
<p><a>ο404</a> Ὀρτυγίης καθύπερθεν, ὅθι τροπαὶ ἠελίοιο,</p>
<p><a>ο405</a> οὔ τι περιπληθὴς λίην τόσον,  ἀλλ᾽ ἀγαθὴ μέν,</p>
<p><a>ο406</a> εὔβοτος, εὔμηλος, οἰνοπληθής, πολύπυρος.</p>
<p><a>ο407</a> πείνη δ᾽ οὔ ποτε δῆμον ἐσέρχεται, οὐδέ τις ἄλλη</p>
<p><a>ο408</a> νοῦσος ἐπὶ στυγερὴ πέλεται δειλοῖσι βροτοῖσιν:</p>
<p><a>ο409</a> ἀλλ᾽ ὅτε γηράσκωσι πόλιν κάτα φῦλ᾽ ἀνθρώπων,</p>
<p><a>ο410</a> ἐλθὼν ἀργυρότοξος Ἀπόλλων Ἀρτέμιδι ξὺν</p>
<p><a>ο411</a> οἷς ἀγανοῖς βελέεσσιν ἐποιχόμενος κατέπεφνεν.</p>
<p><a>ο412</a> ἔνθα δύω πόλιες, δίχα δέ σφισι πάντα δέδασται:</p>
<p><a>ο413</a> τῇσιν δ᾽ ἀμφοτέρῃσι πατὴρ ἐμὸς ἐμβασίλευε,</p>
<p><a>ο414</a> Κτήσιος Ὀρμενίδης, ἐπιείκελος ἀθανάτοισιν.</p>
<p><a>ο415</a> ἔνθα δὲ Φοίνικες ναυσίκλυτοι ἤλυθον ἄνδρες,</p>
<p><a>ο416</a> τρῶκται, μυρί᾽ ἄγοντες ἀθύρματα νηῒ μελαίνῃ.</p>
<p><a>ο417</a> ἔσκε δὲ πατρὸς ἐμοῖο γυνὴ Φοίνισσ᾽ ἐνὶ οἴκῳ,</p>
<p><a>ο418</a> καλή τε μεγάλη τε καὶ ἀγλαὰ ἔργα ἰδυῖα:</p>
<p><a>ο419</a> τὴν δ᾽ ἄρα Φοίνικες πολυπαίπαλοι ἠπερόπευον.</p>
<p><a>ο420</a> πλυνούσῃ τις πρῶτα μίγη κοίλῃ παρὰ νηῒ</p>
<p><a>ο421</a> εὐνῇ καὶ φιλότητι, τά τε φρένας ἠπεροπεύει</p>
<p><a>ο422</a> θηλυτέρῃσι γυναιξί, καὶ ἥ κ᾽ εὐεργὸς ἔῃσιν.</p>
<p><a>ο423</a> εἰρώτα δὴ ἔπειτα τίς εἴη καὶ πόθεν ἔλθοι:</p>
<p><a>ο424</a> ἡ δὲ μάλ᾽ αὐτίκα πατρὸς ἐπέφραδεν ὑψερεφὲς δῶ:</p>
<p><a>ο425</a> ἐκ μὲν Σιδῶνος πολυχάλκου εὔχομαι εἶναι,</p>
<p><a>ο426</a> κούρη δ᾽ εἴμ᾽ Ἀρύβαντος ἐγὼ ῥυδὸν ἀφνειοῖο:</p>
<p><a>ο427</a> ἀλλά μ᾽ ἀνήρπαξαν Τάφιοι ληΐστορες ἄνδρες</p>
<p><a>ο428</a> ἀγρόθεν ἐρχομένην, πέρασαν δέ τε δεῦρ᾽ ἀγαγόντες</p>
<p><a>ο429</a> τοῦδ᾽ ἀνδρὸς πρὸς δώμαθ᾽: ὁ δ᾽ ἄξιον ὦνον ἔδωκε.</p>
<p><a>ο430</a> τὴν δ᾽ αὖτε προσέειπεν ἀνήρ, ὃς ἐμίσγετο λάθρη:</p>
<p><a>ο431</a> ἦ ῥά κε νῦν πάλιν αὖτις ἅμ᾽ ἡμῖν οἴκαδ᾽ ἕποιο,</p>
<p><a>ο432</a> ὄφρα ἴδῃ πατρὸς καὶ μητέρος ὑψερεφὲς δῶ</p>
<p><a>ο433</a> αὐτούς τ᾽; ἦ γὰρ ἔτ᾽ εἰσὶ καὶ ἀφνειοὶ καλέονται.</p>
<p><a>ο434</a> τὸν δ᾽ αὖτε προσέειπε γυνὴ καὶ ἀμείβετο μύθῳ:</p>
<p><a>ο435</a> εἴη κεν καὶ τοῦτ᾽,  εἴ μοι ἐθέλοιτέ γε, ναῦται,</p>
<p><a>ο436</a> ὅρκῳ πιστωθῆναι ἀπήμονά μ᾽ οἴκαδ᾽ ἀπάξειν.</p>
<p><a>ο437</a> ὣς ἔφαθ᾽, οἱ δ᾽ ἄρα πάντες ἐπώμνυον ὡς ἐκέλευεν.</p>
<p><a>ο438</a> αὐτὰρ ἐπεί ῥ᾽ ὄμοσάν τε τελεύτησάν τε τὸν ὅρκον,</p>
<p><a>ο439</a> τοῖς δ᾽ αὖτις μετέειπε γυνὴ καὶ ἀμείβετο μύθῳ:</p>
<p><a>ο440</a> σιγῇ νῦν,  μή τίς με προσαυδάτω ἐπέεσσιν</p>
<p><a>ο441</a> ὑμετέρων ἑτάρων, ξυμβλήμενος ἢ ἐν ἀγυιῇ,</p>
<p><a>ο442</a> ἤ που ἐπὶ κρήνῃ: μή τις ποτὶ δῶμα γέροντι</p>
<p><a>ο443</a> ἐλθὼν ἐξείπῃ, ὁ δ᾽ ὀϊσάμενος καταδήσῃ</p>
<p><a>ο444</a> δεσμῷ ἐν ἀργαλέῳ, ὑμῖν δ᾽ ἐπιφράσσετ᾽ ὄλεθρον.</p>
<p><a>ο445</a> ἀλλ᾽ ἔχετ᾽ ἐν φρεσὶ μῦθον,  ἐπείγετε δ᾽ ὦνον ὁδαίων.</p>
<p><a>ο446</a> ἀλλ᾽ ὅτε κεν δὴ νηῦς πλείη βιότοιο γένηται,</p>
<p><a>ο447</a> ἀγγελίη μοι ἔπειτα θοῶς ἐς δώμαθ᾽ ἱκέσθω:</p>
<p><a>ο448</a> οἴσω γὰρ καὶ χρυσόν, ὅτις χ᾽ ὑποχείριος ἔλθῃ:</p>
<p><a>ο449</a> καὶ δέ κεν ἄλλ᾽ ἐπίβαθρον ἐγὼν ἐθέλουσά γε δοίην.</p>
<p><a>ο450</a> παῖδα γὰρ ἀνδρὸς ἑῆος ἐνὶ μεγάροις ἀτιτάλλω,</p>
<p><a>ο451</a> κερδαλέον δὴ τοῖον, ἅμα τροχόωντα θύραζε:</p>
<p><a>ο452</a> τόν κεν ἄγοιμ᾽ ἐπὶ νηός, ὁ δ᾽ ὑμῖν μυρίον ὦνον</p>
<p><a>ο453</a> ἄλφοι, ὅπῃ περάσητε κατ᾽ ἀλλοθρόους ἀνθρώπους.</p>
<p><a>ο454</a> ἡ μὲν ἄρ᾽ ὣς εἰποῦσ᾽ ἀπέβη πρὸς δώματα καλά,</p>
<p><a>ο455</a> οἱ δ᾽ ἐνιαυτὸν ἅπαντα παρ᾽ ἡμῖν αὖθι μένοντες</p>
<p><a>ο456</a> ἐν νηῒ γλαφυρῇ βίοτον πολὺν ἐμπολόωντο.</p>
<p><a>ο457</a> ἀλλ᾽ ὅτε δὴ κοίλη νηῦς ἤχθετο τοῖσι νέεσθαι,</p>
<p><a>ο458</a> καὶ τότ᾽ ἄρ᾽ ἄγγελον ἧκαν, ὃς ἀγγείλειε γυναικί.</p>
<p><a>ο459</a> ἤλυθ᾽ ἀνὴρ πολύϊδρις ἐμοῦ πρὸς δώματα πατρὸς</p>
<p><a>ο460</a> χρύσεον ὅρμον ἔχων,  μετὰ δ᾽ ἠλέκτροισιν ἔερτο.</p>
<p><a>ο461</a> τὸν μὲν ἄρ᾽ ἐν μεγάρῳ δμῳαὶ καὶ πότνια μήτηρ</p>
<p><a>ο462</a> χερσίν τ᾽ ἀμφαφόωντο καὶ ὀφθαλμοῖσιν ὁρῶντο,</p>
<p><a>ο463</a> ὦνον ὑπισχόμεναι: ὁ δὲ τῇ κατένευσε σιωπῇ.</p>
<p><a>ο464</a> ἦ τοι ὁ καννεύσας κοίλην ἐπὶ νῆα βεβήκει,</p>
<p><a>ο465</a> ἡ δ᾽ ἐμὲ χειρὸς ἑλοῦσα δόμων ἐξῆγε θύραζε.</p>
<p><a>ο466</a> εὗρε δ᾽ ἐνὶ προδόμῳ ἠμὲν δέπα ἠδὲ τραπέζας</p>
<p><a>ο467</a> ἀνδρῶν δαιτυμόνων, οἵ μευ πατέρ᾽ ἀμφεπένοντο.</p>
<p><a>ο468</a> οἱ μὲν ἄρ᾽ ἐς θῶκον πρόμολον, δήμοιό τε φῆμιν,</p>
<p><a>ο469</a> ἡ δ᾽ αἶψα τρί᾽ ἄλεισα κατακρύψασ᾽ ὑπὸ κόλπῳ</p>
<p><a>ο470</a> ἔκφερεν: αὐτὰρ ἐγὼν ἑπόμην ἀεσιφροσύνῃσι.</p>
<p><a>ο471</a> δύσετό τ᾽ ἠέλιος, σκιόωντό τε πᾶσαι ἀγυιαί:</p>
<p><a>ο472</a> ἡμεῖς δ᾽ ἐς λιμένα κλυτὸν ἤλθομεν ὦκα κιόντες,</p>
<p><a>ο473</a> ἔνθ᾽ ἄρα Φοινίκων ἀνδρῶν ἦν ὠκύαλος νηῦς.</p>
<p><a>ο474</a> οἱ μὲν ἔπειτ᾽ ἀναβάντες ἐπέπλεον ὑγρὰ κέλευθα,</p>
<p><a>ο475</a> νὼ ἀναβησάμενοι: ἐπὶ δὲ Ζεὺς οὖρον ἴαλλεν.</p>
<p><a>ο476</a> ἑξῆμαρ μὲν ὁμῶς πλέομεν νύκτας τε καὶ ἦμαρ:</p>
<p><a>ο477</a> ἀλλ᾽ ὅτε δὴ ἕβδομον ἦμαρ ἐπὶ Ζεὺς θῆκε Κρονίων,</p>
<p><a>ο478</a> τὴν μὲν ἔπειτα γυναῖκα βάλ᾽ Ἄρτεμις ἰοχέαιρα,</p>
<p><a>ο479</a> ἄντλῳ δ᾽ ἐνδούπησε πεσοῦσ᾽ ὡς εἰναλίη κήξ.</p>
<p><a>ο480</a> καὶ τὴν μὲν φώκῃσι καὶ ἰχθύσι κύρμα γενέσθαι</p>
<p><a>ο481</a> ἔκβαλον: αὐτὰρ ἐγὼ λιπόμην ἀκαχήμενος ἦτορ:</p>
<p><a>ο482</a> τοὺς δ᾽ Ἰθάκῃ ἐπέλασσε φέρων ἄνεμός τε καὶ ὕδωρ,</p>
<p><a>ο483</a> ἔνθα με Λαέρτης πρίατο κτεάτεσσιν ἑοῖσιν.</p>
<p><a>ο484</a> οὕτω τήνδε τε γαῖαν ἐγὼν ἴδον ὀφθαλμοῖσι.</p>
<p><a>ο485</a> τὸν δ᾽ αὖ διογενὴς Ὀδυσεὺς ἠμείβετο μύθῳ:</p>
<p><a>ο486</a> Εὔμαι᾽, ἦ μάλα δή μοι ἐνὶ φρεσὶ θυμὸν ὄρινας</p>
<p><a>ο487</a> ταῦτα ἕκαστα λέγων, ὅσα δὴ πάθες ἄλγεα θυμῷ.</p>
<p><a>ο488</a> ἀλλ᾽ ἦ τοι σοὶ μὲν παρὰ καὶ κακῷ ἐσθλὸν ἔθηκε</p>
<p><a>ο489</a> Ζεύς, ἐπεὶ ἀνδρὸς δώματ᾽ ἀφίκεο πολλὰ μογήσας</p>
<p><a>ο490</a> ἠπίου,  ὃς δή τοι παρέχει βρῶσίν τε πόσιν τε</p>
<p><a>ο491</a> ἐνδυκέως, ζώεις δ᾽ ἀγαθὸν βίον: αὐτὰρ ἐγώ γε</p>
<p><a>ο492</a> πολλὰ βροτῶν ἐπὶ ἄστε᾽ ἀλώμενος ἐνθάδ᾽ ἱκάνω.</p>
<p><a>ο493</a> ὣς οἱ μὲν τοιαῦτα πρὸς ἀλλήλους ἀγόρευον,</p>
<p><a>ο494</a> καδδραθέτην δ᾽ οὐ πολλὸν ἐπὶ χρόνον, ἀλλὰ μίνυνθα:</p>
<p><a>ο495</a> αἶψα γὰρ Ἠὼς ἦλθεν ἐΰθρονος.  οἱ δ᾽ ἐπὶ χέρσου</p>
<p><a>ο496</a> Τηλεμάχου ἕταροι λύον ἱστία, κὰδ δ᾽ ἕλον ἱστὸν</p>
<p><a>ο497</a> καρπαλίμως, τὴν δ᾽ εἰς ὅρμον προέρυσσαν ἐρετμοῖς:</p>
<p><a>ο498</a> ἐκ δ᾽ εὐνὰς ἔβαλον, κατὰ δὲ πρυμνήσι᾽ ἔδησαν:</p>
<p><a>ο499</a> ἐκ δὲ καὶ αὐτοὶ βαῖνον ἐπὶ ῥηγμῖνι θαλάσσης,</p>
<p><a>ο500</a> δεῖπνόν τ᾽ ἐντύνοντο κερῶντό τε αἴθοπα οἶνον.</p>
<p><a>ο501</a> αὐτὰρ ἐπεὶ πόσιος καὶ ἐδητύος ἐξ ἔρον ἕντο,</p>
<p><a>ο502</a> τοῖσι δὲ Τηλέμαχος πεπνυμένος ἤρχετο μύθων:</p>
<p><a>ο503</a> ὑμεῖς μὲν νῦν ἄστυδ᾽ ἐλαύνετε νῆα μέλαιναν,</p>
<p><a>ο504</a> αὐτὰρ ἐγὼν ἀγροὺς ἐπιείσομαι ἠδὲ βοτῆρας:</p>
<p><a>ο505</a> ἑσπέριος δ᾽ εἰς ἄστυ ἰδὼν ἐμὰ ἔργα κάτειμι.</p>
<p><a>ο506</a> ἠῶθεν δέ κεν ὔμμιν ὁδοιπόριον παραθείμην,</p>
<p><a>ο507</a> δαῖτ᾽ ἀγαθὴν κρειῶν τε καὶ οἴνου ἡδυπότοιο.</p>
<p><a>ο508</a> τὸν δ᾽ αὖτε προσέειπε Θεοκλύμενος θεοειδής:</p>
<p><a>ο509</a> πῆ γὰρ ἐγώ, φίλε τέκνον, ἴω; τεῦ δώμαθ᾽ ἵκωμαι</p>
<p><a>ο510</a> ἀνδρῶν οἳ κραναὴν Ἰθάκην κάτα κοιρανέουσιν;</p>
<p><a>ο511</a> ἦ ἰθὺς σῆς μητρὸς ἴω καὶ σοῖο δόμοιο;</p>
<p><a>ο512</a> τὸν δ᾽ αὖ Τηλέμαχος πεπνυμένος ἀντίον ηὔδα:</p>
<p><a>ο513</a> ἄλλως μέν σ᾽ ἂν ἐγώ γε καὶ ἡμέτερόνδε κελοίμην</p>
<p><a>ο514</a> ἔρχεσθ᾽: οὐ γάρ τι ξενίων ποθή: ἀλλὰ σοὶ αὐτῷ</p>
<p><a>ο515</a> χεῖρον,  ἐπεί τοι ἐγὼ μὲν ἀπέσσομαι, οὐδέ σε μήτηρ</p>
<p><a>ο516</a> ὄψεται: οὐ μὲν γάρ τι θαμὰ μνηστῆρσ᾽ ἐνὶ οἴκῳ</p>
<p><a>ο517</a> φαίνεται, ἀλλ᾽ ἀπὸ τῶν ὑπερωΐῳ ἱστὸν ὑφαίνει.</p>
<p><a>ο518</a> ἀλλά τοι ἄλλον φῶτα πιφαύσκομαι ὅν κεν ἵκοιο,</p>
<p><a>ο519</a> Εὐρύμαχον, Πολύβοιο δαΐφρονος ἀγλαὸν υἱόν,</p>
<p><a>ο520</a> τὸν νῦν ἶσα θεῷ Ἰθακήσιοι εἰσορόωσι:</p>
<p><a>ο521</a> καὶ γὰρ πολλὸν ἄριστος ἀνὴρ μέμονέν τε μάλιστα</p>
<p><a>ο522</a> μητέρ᾽ ἐμὴν γαμέειν καὶ Ὀδυσσῆος γέρας ἕξειν.</p>
<p><a>ο523</a> ἀλλὰ τά γε Ζεὺς οἶδεν Ὀλύμπιος, αἰθέρι ναίων,</p>
<p><a>ο524</a> εἴ κέ σφι πρὸ γάμοιο τελευτήσει κακὸν ἦμαρ.</p>
<p><a>ο525</a> ὣς ἄρα οἱ εἰπόντι ἐπέπτατο δεξιὸς ὄρνις,</p>
<p><a>ο526</a> κίρκος, Ἀπόλλωνος ταχὺς ἄγγελος: ἐν δὲ πόδεσσι</p>
<p><a>ο527</a> τίλλε πέλειαν ἔχων, κατὰ δὲ πτερὰ χεῦεν ἔραζε</p>
<p><a>ο528</a> μεσσηγὺς νηός τε καὶ αὐτοῦ Τηλεμάχοιο.</p>
<p><a>ο529</a> τὸν δὲ Θεοκλύμενος ἑτάρων ἀπονόσφι καλέσσας</p>
<p><a>ο530</a> ἔν τ᾽ ἄρα οἱ φῦ χειρὶ ἔπος τ᾽ ἔφατ᾽ ἔκ τ᾽ ὀνόμαζε:</p>
<p><a>ο531</a> Τηλέμαχ᾽, οὔ τοι ἄνευ θεοῦ ἔπτατο δεξιὸς ὄρνις</p>
<p><a>ο532</a> ἔγνων γάρ μιν ἐσάντα ἰδὼν οἰωνὸν ἐόντα.</p>
<p><a>ο533</a> ὑμετέρου δ᾽ οὐκ ἔστι γένος βασιλεύτερον ἄλλο</p>
<p><a>ο534</a> ἐν δήμῳ Ἰθάκης, ἀλλ᾽ ὑμεῖς καρτεροὶ αἰεί.</p>
<p><a>ο535</a> τὸν δ᾽ αὖ Τηλέμαχος πεπνυμένος ἀντίον ηὔδα:</p>
<p><a>ο536</a> αἲ γὰρ τοῦτο, ξεῖνε, ἔπος τετελεσμένον εἴη:</p>
<p><a>ο537</a> τῷ κε τάχα γνοίης φιλότητά τε πολλά τε δῶρα</p>
<p><a>ο538</a> ἐξ ἐμεῦ, ὡς ἄν τίς σε συναντόμενος μακαρίζοι.</p>
<p><a>ο539</a> ἦ καὶ Πείραιον προσεφώνεε, πιστὸν ἑταῖρον:</p>
<p><a>ο540</a> Πείραιε Κλυτίδη,  σὺ δέ μοι τά περ ἄλλα μάλιστα</p>
<p><a>ο541</a> πείθῃ ἐμῶν ἑτάρων, οἵ μοι Πύλον εἰς ἅμ᾽ ἕποντο:</p>
<p><a>ο542</a> καὶ νῦν μοι τὸν ξεῖνον ἄγων ἐν δώμασι σοῖσιν</p>
<p><a>ο543</a> ἐνδυκέως φιλέειν καὶ τιέμεν, εἰς ὅ κεν ἔλθω.</p>
<p><a>ο544</a> τὸν δ᾽ αὖ Πείραιος δουρικλυτὸς ἀντίον ηὔδα:</p>
<p><a>ο545</a> Τηλέμαχ᾽, εἰ γάρ κεν σὺ πολὺν χρόνον ἐνθάδε μίμνοι,</p>
<p><a>ο546</a> τόνδε τ᾽ ἐγὼ κομιῶ,  ξενίων δέ οἱ οὐ ποθὴ ἔσται.</p>
<p><a>ο547</a> ὣς εἰπὼν ἐπὶ νηὸς ἔβη, ἐκέλευσε δ᾽ ἑταίρους</p>
<p><a>ο548</a> αὐτούς τ᾽ ἀμβαίνειν ἀνά τε πρυμνήσια λῦσαι.</p>
<p><a>ο549</a> οἱ δ᾽ αἶψ᾽ εἴσβαινον καὶ ἐπὶ κληῗσι καθῖζον.</p>
<p><a>ο550</a> Τηλέμαχος δ᾽ ὑπὸ ποσσὶν ἐδήσατο καλὰ πέδιλα,</p>
<p><a>ο551</a> εἵλετο δ᾽ ἄλκιμον ἔγχος, ἀκαχμένον ὀξέϊ χαλκῷ,</p>
<p><a>ο552</a> νηὸς ἀπ᾽ ἰκριόφιν: τοὶ δὲ πρυμνήσι᾽ ἔλυσαν.</p>
<p><a>ο553</a> οἱ μὲν ἀνώσαντες πλέον ἐς πόλιν, ὡς ἐκέλευσε</p>
<p><a>ο554</a> Τηλέμαχος, φίλος υἱὸς Ὀδυσσῆος θείοιο:</p>
<p><a>ο555</a> τὸν δ᾽ ὦκα προβιβάντα πόδες φέρον, ὄφρ᾽ ἵκετ᾽ αὐλήν,</p>
<p><a>ο556</a> ἔνθα οἱ ἦσαν ὕες μάλα μυρίαι, ᾗσι συβώτης</p>
<p><a>ο557</a> ἐσθλὸς ἐὼν ἐνίαυεν, ἀνάκτεσιν ἤπια εἰδώς,</p>
<h4 class="C2">Book 16</h4><p><a>π1</a> τὼ δ᾽ αὖτ᾽ ἐν κλισίῃ Ὀδυσεὺς καὶ δῖος ὑφορβὸς</p>
<p><a>π2</a> ἐντύνοντο ἄριστον ἅμ᾽ ἠοῖ, κηαμένω πῦρ,</p>
<p><a>π3</a> ἔκπεμψάν τε νομῆας ἅμ᾽ ἀγρομένοισι σύεσσι:</p>
<p><a>π4</a> Τηλέμαχον δὲ περίσσαινον κύνες ὑλακόμωροι,</p>
<p><a>π5</a> οὐδ᾽ ὕλαον προσιόντα.  νόησε δὲ δῖος Ὀδυσσεὺς</p>
<p><a>π6</a> σαίνοντάς τε κύνας, περί τε κτύπος ἦλθε ποδοῖϊν.</p>
<p><a>π7</a> αἶψα δ᾽ ἄρ᾽ Εὔμαιον ἔπεα πτερόεντα προσηύδα:</p>
<p><a>π8</a> Εὔμαι᾽, ἦ μάλα τίς τοι ἐλεύσεται ἐνθάδ᾽ ἑταῖρος</p>
<p><a>π9</a> ἢ καὶ γνώριμος ἄλλος, ἐπεὶ κύνες οὐχ ὑλάουσιν,</p>
<p><a>π10</a> ἀλλὰ περισσαίνουσι: ποδῶν δ᾽ ὑπὸ δοῦπον ἀκούω.</p>
<p><a>π11</a> οὔ πω πᾶν εἴρητο ἔπος, ὅτε οἱ φίλος υἱὸς</p>
<p><a>π12</a> ἔστη ἐνὶ προθύροισι. ταφὼν δ᾽ ἀνόρουσε συβώτης,</p>
<p><a>π13</a> ἐκ δ᾽ ἄρα οἱ χειρῶν πέσον ἄγγεα, τοῖς ἐπονεῖτο,</p>
<p><a>π14</a> κιρνὰς αἴθοπα οἶνον. ὁ δ᾽ ἀντίος ἦλθεν ἄνακτος,</p>
<p><a>π15</a> κύσσε δέ μιν κεφαλήν τε καὶ ἄμφω φάεα καλὰ</p>
<p><a>π16</a> χεῖράς τ᾽ ἀμφοτέρας: θαλερὸν δέ οἱ ἔκπεσε δάκρυ.</p>
<p><a>π17</a> ὡς δὲ πατὴρ ὃν παῖδα φίλα φρονέων ἀγαπάζῃ</p>
<p><a>π18</a> ἐλθόντ᾽ ἐξ ἀπίης γαίης δεκάτῳ ἐνιαυτῷ,</p>
<p><a>π19</a> μοῦνον τηλύγετον, τῷ ἔπ᾽ ἄλγεα πολλὰ μογήσῃ,</p>
<p><a>π20</a> ὣς τότε Τηλέμαχον θεοειδέα δῖος ὑφορβὸς</p>
<p><a>π21</a> πάντα κύσεν περιφύς, ὡς ἐκ θανάτοιο φυγόντα:</p>
<p><a>π22</a> καί ῥ᾽ ὀλοφυρόμενος ἔπεα πτερόεντα προσηύδα:</p>
<p><a>π23</a> ἦλθες, Τηλέμαχε, γλυκερὸν φάος. οὔ σ᾽ ἔτ᾽ ἐγώ γε</p>
<p><a>π24</a> ὄψεσθαι ἐφάμην, ἐπεὶ ᾤχεο νηῒ Πύλονδε.</p>
<p><a>π25</a> ἀλλ᾽ ἄγε νῦν εἴσελθε,  φίλον τέκος, ὄφρα σε θυμῷ</p>
<p><a>π26</a> τέρψομαι εἰσορόων νέον ἄλλοθεν ἔνδον ἐόντα.</p>
<p><a>π27</a> οὐ μὲν γάρ τι θάμ᾽ ἀγρὸν ἐπέρχεαι οὐδὲ νομῆας,</p>
<p><a>π28</a> ἀλλ᾽ ἐπιδημεύεις: ὣς γάρ νύ τοι εὔαδε θυμῷ,</p>
<p><a>π29</a> ἀνδρῶν μνηστήρων ἐσορᾶν ἀΐδηλον ὅμιλον.</p>
<p><a>π30</a> τὸν δ᾽ αὖ Τηλέμαχος πεπνυμένος ἀντίον ηὔδα:</p>
<p><a>π31</a> ἔσσεται οὕτως, ἄττα: σέθεν δ᾽ ἕνεκ᾽ ἐνθάδ᾽ ἱκάνω,</p>
<p><a>π32</a> ὄφρα σέ τ᾽ ὀφθαλμοῖσιν ἴδω καὶ μῦθον ἀκούσω,</p>
<p><a>π33</a> ἤ μοι ἔτ᾽ ἐν μεγάροις μήτηρ μένει, ἦέ τις ἤδη</p>
<p><a>π34</a> ἀνδρῶν ἄλλος ἔγημεν, Ὀδυσσῆος δέ που εὐνὴ</p>
<p><a>π35</a> χήτει ἐνευναίων κάκ᾽ ἀράχνια κεῖται ἔχουσα.</p>
<p><a>π36</a> τὸν δ᾽ αὖτε προσέειπε συβώτης, ὄρχαμος ἀνδρῶν:</p>
<p><a>π37</a> καὶ λίην κείνη γε μένει τετληότι θυμῷ</p>
<p><a>π38</a> σοῖσιν ἐνὶ μεγάροισιν: ὀϊζυραὶ δέ οἱ αἰεὶ</p>
<p><a>π39</a> φθίνουσιν νύκτες τε καὶ ἤματα δάκρυ χεούσῃ.</p>
<p><a>π40</a> ὣς ἄρα φωνήσας οἱ ἐδέξατο χάλκεον ἔγχος:</p>
<p><a>π41</a> αὐτὰρ ὅ γ᾽ εἴσω ἴεν καὶ ὑπέρβη λάϊνον οὐδόν.</p>
<p><a>π42</a> τῷ δ᾽ ἕδρης ἐπιόντι πατὴρ ὑπόειξεν Ὀδυσσεύς:</p>
<p><a>π43</a> Τηλέμαχος δ᾽ ἑτέρωθεν ἐρήτυε φώνησέν τε:</p>
<p><a>π44</a> ἧσ᾽, ὦ ξεῖν᾽: ἡμεῖς δὲ καὶ ἄλλοθι δήομεν ἕδρην</p>
<p><a>π45</a> σταθμῷ ἐν ἡμετέρῳ: πάρα δ᾽ ἀνὴρ ὃς καταθήσει.</p>
<p><a>π46</a> ὣς φάθ᾽, ὁ δ᾽ αὖτις ἰὼν κατ᾽ ἄρ᾽ ἕζετο: τῷ δὲ συβώτης.</p>
<p><a>π47</a> χεῦεν ὕπο χλωρὰς ῥῶπας καὶ κῶας ὕπερθεν:</p>
<p><a>π48</a> ἔνθα καθέζετ᾽ ἔπειτα Ὀδυσσῆος φίλος υἱός.</p>
<p><a>π49</a> τοῖσιν δ᾽ αὖ κρειῶν πίνακας παρέθηκε συβώτης</p>
<p><a>π50</a> ὀπταλέων,  ἅ ῥα τῇ προτέρῃ ὑπέλειπον ἔδοντες,</p>
<p><a>π51</a> σῖτον δ᾽ ἐσσυμένως παρενήνεεν ἐν κανέοισιν,</p>
<p><a>π52</a> ἐν δ᾽ ἄρα κισσυβίῳ κίρνη μελιηδέα οἶνον:</p>
<p><a>π53</a> αὐτὸς δ᾽ ἀντίον ἷζεν Ὀδυσσῆος θείοιο.</p>
<p><a>π54</a> οἱ δ᾽ ἐπ᾽ ὀνείαθ᾽ ἑτοῖμα προκείμενα χεῖρας ἴαλλον.</p>
<p><a>π55</a> αὐτὰρ ἐπεὶ πόσιος καὶ ἐδητύος ἐξ ἔρον ἕντο,</p>
<p><a>π56</a> δὴ τότε Τηλέμαχος προσεφώνεε δῖον ὑφορβόν:</p>
<p><a>π57</a> ἄττα, πόθεν τοι ξεῖνος ὅδ᾽ ἵκετο; πῶς δέ ἑ ναῦται</p>
<p><a>π58</a> ἤγαγον εἰς Ἰθάκην; τίνες ἔμμεναι εὐχετόωντο;</p>
<p><a>π59</a> οὐ μὲν γάρ τί ἑ πεζὸν ὀΐομαι ἐνθάδ᾽ ἱκέσθαι.</p>
<p><a>π60</a> τὸν δ᾽ ἀπαμειβόμενος προσέφης,  Εὔμαιε συβῶτα:</p>
<p><a>π61</a> τοιγὰρ ἐγώ τοι, τέκνον, ἀληθέα πάντ᾽ ἀγορεύσω.</p>
<p><a>π62</a> ἐκ μὲν Κρητάων γένος εὔχεται εὐρειάων,</p>
<p><a>π63</a> φησὶ δὲ πολλὰ βροτῶν ἐπὶ ἄστεα δινηθῆναι</p>
<p><a>π64</a> πλαζόμενος: ὣς γάρ οἱ ἐπέκλωσεν τά γε δαίμων.</p>
<p><a>π65</a> νῦν αὖ Θεσπρωτῶν ἀνδρῶν ἐκ νηὸς ἀποδρὰς</p>
<p><a>π66</a> ἤλυθ᾽ ἐμὸν πρὸς σταθμόν, ἐγὼ δέ τοι ἐγγυαλίξω:</p>
<p><a>π67</a> ἔρξον ὅπως ἐθέλεις: ἱκέτης δέ τοι εὔχεται εἶναι.</p>
<p><a>π68</a> τὸν δ᾽ αὖ Τηλέμαχος πεπνυμένος ἀντίον ηὔδα:</p>
<p><a>π69</a> Εὔμαι᾽, ἦ μάλα τοῦτο ἔπος θυμαλγὲς ἔειπες:</p>
<p><a>π70</a> πῶς γὰρ δὴ τὸν ξεῖνον ἐγὼν ὑποδέξομαι οἴκῳ;</p>
<p><a>π71</a> αὐτὸς μὲν νέος εἰμὶ καὶ οὔ πω χερσὶ πέποιθα</p>
<p><a>π72</a> ἄνδρ᾽ ἀπαμύνασθαι, ὅτε τις πρότερος χαλεπήνῃ:</p>
<p><a>π73</a> μητρὶ δ᾽ ἐμῇ δίχα θυμὸς ἐνὶ φρεσὶ μερμηρίζει,</p>
<p><a>π74</a> ἢ αὐτοῦ παρ᾽ ἐμοί τε μένῃ καὶ δῶμα κομίζῃ,</p>
<p><a>π75</a> εὐνήν τ᾽ αἰδομένη πόσιος δήμοιό τε φῆμιν,</p>
<p><a>π76</a> ἦ ἤδη ἅμ᾽ ἕπηται Ἀχαιῶν ὅς τις ἄριστος</p>
<p><a>π77</a> μνᾶται ἐνὶ μεγάροισιν ἀνὴρ καὶ πλεῖστα πόρῃσιν.</p>
<p><a>π78</a> ἀλλ᾽ ἦ τοὶ τὸν ξεῖνον, ἐπεὶ τεὸν ἵκετο δῶμα,</p>
<p><a>π79</a> ἕσσω μιν χλαῖνάν τε χιτῶνά τε, εἵματα καλά,</p>
<p><a>π80</a> δώσω δὲ ξίφος ἄμφηκες καὶ ποσσὶ πέδιλα,</p>
<p><a>π81</a> πέμψω δ᾽ ὅππη μιν κραδίη θυμός τε κελεύει.</p>
<p><a>π82</a> εἰ δ᾽ ἐθέλεις, σὺ κόμισσον ἐνὶ σταθμοῖσιν ἐρύξας:</p>
<p><a>π83</a> εἵματα δ᾽ ἐνθάδ᾽ ἐγὼ πέμψω καὶ σῖτον ἅπαντα</p>
<p><a>π84</a> ἔδμεναι, ὡς ἂν μή σε κατατρύχῃ καὶ ἑταίρους.</p>
<p><a>π85</a> κεῖσε δ᾽ ἂν οὔ μιν ἐγώ γε μετὰ μνηστῆρας ἐῷμι</p>
<p><a>π86</a> ἔρχεσθαι: λίην γὰρ ἀτάσθαλον ὕβριν ἔχουσι:</p>
<p><a>π87</a> μή μιν κερτομέωσιν, ἐμοὶ δ᾽ ἄχος ἔσσεται αἰνόν.</p>
<p><a>π88</a> πρῆξαι δ᾽ ἀργαλέον τι μετὰ πλεόνεσσιν ἐόντα</p>
<p><a>π89</a> ἄνδρα καὶ ἴφθιμον, ἐπεὶ ἦ πολὺ φέρτεροί εἰσι.</p>
<p><a>π90</a> τὸν δ᾽ αὖτε προσέειπε πολύτλας δῖος Ὀδυσσεύς:</p>
<p><a>π91</a> ὦ φίλ᾽, ἐπεί θήν μοι καὶ ἀμείψασθαι θέμις ἐστίν,</p>
<p><a>π92</a> ἦ μάλα μευ καταδάπτετ᾽ ἀκούοντος φίλον ἦτορ,</p>
<p><a>π93</a> οἷά φατε μνηστῆρας ἀτάσθαλα μηχανάασθαι</p>
<p><a>π94</a> ἐν μεγάροις, ἀέκητι σέθεν τοιούτου ἐόντος.</p>
<p><a>π95</a> εἰπέ μοι ἠὲ ἑκὼν ὑποδάμνασαι,  ἦ σέ γε λαοὶ</p>
<p><a>π96</a> ἐχθαίρουσ᾽ ἀνὰ δῆμον, ἐπισπόμενοι θεοῦ ὀμφῇ,</p>
<p><a>π97</a> ἦ τι κασιγνήτοις ἐπιμέμφεαι, οἷσί περ ἀνὴρ</p>
<p><a>π98</a> μαρναμένοισι πέποιθε, καὶ εἰ μέγα νεῖκος ὄρηται.</p>
<p><a>π99</a> αἲ γάρ ἐγὼν οὕτω νέος εἴην τῷδ᾽ ἐπὶ θυμῷ,</p>
<p><a>π100</a> ἢ παῖς ἐξ Ὀδυσῆος ἀμύμονος ἠὲ καὶ αὐτός:</p>
<p><a>π101</a> αὐτίκ᾽ ἔπειτ᾽ ἀπ᾽ ἐμεῖο κάρη τάμοι ἀλλότριος φώς,</p>
<p><a>π102</a> εἰ μὴ ἐγὼ κείνοισι κακὸν πάντεσσι γενοίμην,</p>
<p><a>π103</a> ἐλθὼν ἐς μέγαρον Λαερτιάδεω Ὀδυσῆος.</p>
<p><a>π104</a> εἰ δ᾽ αὖ με πληθυῖ δαμασαίατο μοῦνον ἐόντα,</p>
<p><a>π105</a> βουλοίμην κ᾽ ἐν ἐμοῖσι κατακτάμενος μεγάροισι</p>
<p><a>π106</a> τεθνάμεν ἢ τάδε γ᾽ αἰὲν ἀεικέα ἔργ᾽ ὁράασθαι,</p>
<p><a>π107</a> ξείνους τε στυφελιζομένους δμῳάς τε γυναῖκας</p>
<p><a>π108</a> ῥυστάζοντας ἀεικελίως κατὰ δώματα καλά,</p>
<p><a>π109</a> καὶ οἶνον διαφυσσόμενον,  καὶ σῖτον ἔδοντας</p>
<p><a>π110</a> μὰψ αὔτως, ἀτέλεστον, ἀνηνύστῳ ἐπὶ ἔργῳ.</p>
<p><a>π111</a> τὸν δ᾽ αὖ Τηλέμαχος πεπνυμένος ἀντίον ηὔδα:</p>
<p><a>π112</a> τοιγὰρ ἐγώ τοι, ξεῖνε, μάλ᾽ ἀτρεκέως ἀγορεύσω.</p>
<p><a>π113</a> οὔτε τί μοι πᾶς δῆμος ἀπεχθόμενος χαλεπαίνει,</p>
<p><a>π114</a> οὔτε κασιγνήτοις ἐπιμέμφομαι,  οἷσί περ ἀνὴρ</p>
<p><a>π115</a> μαρναμένοισι πέποιθε, καὶ εἰ μέγα νεῖκος ὄρηται.</p>
<p><a>π116</a> ὧδε γὰρ ἡμετέρην γενεὴν μούνωσε Κρονίων:</p>
<p><a>π117</a> μοῦνον Λαέρτην Ἀρκείσιος υἱὸν ἔτικτε,</p>
<p><a>π118</a> μοῦνον δ᾽ αὖτ᾽ Ὀδυσῆα πατὴρ τέκεν: αὐτὰρ Ὀδυσσεὺς</p>
<p><a>π119</a> μοῦνον ἔμ᾽ ἐν μεγάροισι τεκὼν λίπεν οὐδ᾽ ἀπόνητο.</p>
<p><a>π120</a> τῷ νῦν δυσμενέες μάλα μυρίοι εἴσ᾽ ἐνὶ οἴκῳ.</p>
<p><a>π121</a> ὅσσοι γὰρ νήσοισιν ἐπικρατέουσιν ἄριστοι,</p>
<p><a>π122</a> Δουλιχίῳ τε Σάμῃ τε καὶ ὑλήεντι Ζακύνθῳ,</p>
<p><a>π123</a> ἠδ᾽ ὅσσοι κραναὴν Ἰθάκην κάτα κοιρανέουσι,</p>
<p><a>π124</a> τόσσοι μητέρ᾽ ἐμὴν μνῶνται,  τρύχουσι δὲ οἶκον.</p>
<p><a>π125</a> ἡ δ᾽ οὔτ᾽ ἀρνεῖται στυγερὸν γάμον οὔτε τελευτὴν</p>
<p><a>π126</a> ποιῆσαι δύναται: τοὶ δὲ φθινύθουσιν ἔδοντες</p>
<p><a>π127</a> οἶκον ἐμόν: τάχα δή με διαρραίσουσι καὶ αὐτόν.</p>
<p><a>π128</a> ἀλλ᾽ ἦ τοι μὲν ταῦτα θεῶν ἐν γούνασι κεῖται:</p>
<p><a>π129</a> ἄττα,  σὺ δ᾽ ἔρχεο θᾶσσον, ἐχέφρονι Πηνελοπείῃ</p>
<p><a>π130</a> εἴφ᾽ ὅτι οἱ σῶς εἰμὶ καὶ ἐκ Πύλου εἰλήλουθα.</p>
<p><a>π131</a> αὐτὰρ ἐγὼν αὐτοῦ μενέω, σὺ δὲ δεῦρο νέεσθαι,</p>
<p><a>π132</a> οἴῃ ἀπαγγείλας: τῶν δ᾽ ἄλλων μή τις Ἀχαιῶν</p>
<p><a>π133</a> πευθέσθω: πολλοὶ γὰρ ἐμοὶ κακὰ μηχανόωνται.</p>
<p><a>π134</a> τὸν δ᾽ ἀπαμειβόμενος προσέφης,  Εὔμαιε συβῶτα:</p>
<p><a>π135</a> γιγνώσκω, φρονέω: τά γε δὴ νοέοντι κελεύεις.</p>
<p><a>π136</a> ἀλλ᾽ ἄγε μοι τόδε εἰπὲ καὶ ἀτρεκέως κατάλεξον,</p>
<p><a>π137</a> ἦ καὶ Λαέρτῃ αὐτὴν ὁδὸν ἄγγελος ἔλθω</p>
<p><a>π138</a> δυσμόρῳ, ὃς τῆος μὲν Ὀδυσσῆος μέγ᾽ ἀχεύων</p>
<p><a>π139</a> ἔργα τ᾽ ἐποπτεύεσκε μετὰ δμώων τ᾽ ἐνὶ οἴκῳ</p>
<p><a>π140</a> πῖνε καὶ ἦσθ᾽, ὅτε θυμὸς ἐνὶ στήθεσσιν ἀνώγοι:</p>
<p><a>π141</a> αὐτὰρ νῦν, ἐξ οὗ σύ γε ᾤχεο νηῒ Πύλονδε,</p>
<p><a>π142</a> οὔ πω μίν φασιν φαγέμεν καὶ πιέμεν αὔτως,</p>
<p><a>π143</a> οὐδ᾽ ἐπὶ ἔργα ἰδεῖν, ἀλλὰ στοναχῇ τε γόῳ τε</p>
<p><a>π144</a> ἧσται ὀδυρόμενος,  φθινύθει δ᾽ ἀμφ᾽ ὀστεόφι χρώς.</p>
<p><a>π145</a> τὸν δ᾽ αὖ Τηλέμαχος πεπνυμένος ἀντίον ηὔδα:</p>
<p><a>π146</a> ἄλγιον, ἀλλ᾽ ἔμπης μιν ἐάσομεν, ἀχνύμενοί περ:</p>
<p><a>π147</a> εἰ γὰρ πως εἴη αὐτάγρετα πάντα βροτοῖσι,</p>
<p><a>π148</a> πρῶτόν κεν τοῦ πατρὸς ἑλοίμεθα νόστιμον ἦμαρ.</p>
<p><a>π149</a> ἀλλὰ σύ γ᾽ ἀγγείλας ὀπίσω κίε,  μηδὲ κατ᾽ ἀγροὺς</p>
<p><a>π150</a> πλάζεσθαι μετ᾽ ἐκεῖνον: ἀτὰρ πρὸς μητέρα εἰπεῖν</p>
<p><a>π151</a> ἀμφίπολον ταμίην ὀτρυνέμεν ὅττι τάχιστα</p>
<p><a>π152</a> κρύβδην: κείνη γὰρ κεν ἀπαγγείλειε γέροντι.</p>
<p><a>π153</a> ἦ ῥα καὶ ὦρσε συφορβόν: ὁ δ᾽ εἵλετο χερσὶ πέδιλα,</p>
<p><a>π154</a> δησάμενος δ᾽ ὑπὸ ποσσὶ πόλινδ᾽ ἴεν. οὐδ᾽ ἄρ᾽ Ἀθήνην</p>
<p><a>π155</a> λῆθεν ἀπὸ σταθμοῖο κιὼν Εὔμαιος ὑφορβός,</p>
<p><a>π156</a> ἀλλ᾽ ἥ γε σχεδὸν ἦλθε: δέμας δ᾽ ἤϊκτο γυναικὶ</p>
<p><a>π157</a> καλῇ τε μεγάλῃ τε καὶ ἀγλαὰ ἔργα ἰδυίῃ.</p>
<p><a>π158</a> στῆ δὲ κατ᾽ ἀντίθυρον κλισίης Ὀδυσῆϊ φανεῖσα:</p>
<p><a>π159</a> οὐδ᾽ ἄρα Τηλέμαχος ἴδεν ἀντίον οὐδ᾽ ἐνόησεν,</p>
<p><a>π160</a> οὐ γὰρ πω πάντεσσι θεοὶ φαίνονται ἐναργεῖς,</p>
<p><a>π161</a> ἀλλ᾽ Ὀδυσεύς τε κύνες τε ἴδον, καί ῥ᾽ οὐχ ὑλάοντο</p>
<p><a>π162</a> κνυζηθμῷ δ᾽ ἑτέρωσε διὰ σταθμοῖο φόβηθεν.</p>
<p><a>π163</a> ἡ δ᾽ ἄρ᾽ ἐπ᾽ ὀφρύσι νεῦσε: νόησε δὲ δῖος Ὀδυσσεύς,</p>
<p><a>π164</a> ἐκ δ᾽ ἦλθεν μεγάροιο παρὲκ μέγα τειχίον αὐλῆς,</p>
<p><a>π165</a> στῆ δὲ πάροιθ᾽ αὐτῆς: τὸν δὲ προσέειπεν Ἀθήνη:</p>
<p><a>π166</a> διογενὲς Λαερτιάδη, πολυμήχαν᾽ Ὀδυσσεῦ.</p>
<p><a>π167</a> ἤδη νῦν σῷ παιδὶ ἔπος φάο μηδ᾽ ἐπίκευθε,</p>
<p><a>π168</a> ὡς ἄν μνηστῆρσιν θάνατον καὶ κῆρ᾽ ἀραρόντε</p>
<p><a>π169</a> ἔρχησθον προτὶ ἄστυ περικλυτόν: οὐδ᾽ ἐγὼ αὐτὴ</p>
<p><a>π170</a> δηρὸν ἀπὸ σφῶϊν ἔσομαι μεμαυῖα μάχεσθαι.</p>
<p><a>π171</a> ἦ καὶ χρυσείῃ ῥάβδῳ ἐπεμάσσατ᾽ Ἀθήνη.</p>
<p><a>π172</a> φᾶρος μέν οἱ πρῶτον ἐϋπλυνὲς ἠδὲ χιτῶνα</p>
<p><a>π173</a> θῆκ᾽ ἀμφὶ στήθεσσι, δέμας δ᾽ ὤφελλε καὶ ἥβην.</p>
<p><a>π174</a> ἂψ δὲ μελαγχροιὴς γένετο,  γναθμοὶ δὲ τάνυσθεν,</p>
<p><a>π175</a> κυάνεαι δ᾽ ἐγένοντο γενειάδες ἀμφὶ γένειον.</p>
<p><a>π176</a> ἡ μὲν ἄρ᾽ ὣς ἔρξασα πάλιν κίεν: αὐτὰρ Ὀδυσσεὺς</p>
<p><a>π177</a> ἤϊεν ἐς κλισίην: θάμβησε δέ μιν φίλος υἱός,</p>
<p><a>π178</a> ταρβήσας δ᾽ ἑτέρωσε βάλ᾽ ὄμματα, μὴ θεὸς εἴη,</p>
<p><a>π179</a> καί μιν φωνήσας ἔπεα πτερόεντα προσηύδα:</p>
<p><a>π180</a> ἀλλοῖός μοι, ξεῖνε, φάνης νέον ἠὲ πάροιθεν,</p>
<p><a>π181</a> ἄλλα δὲ εἵματ᾽ ἔχεις, καί τοι χρὼς οὐκέθ᾽ ὁμοῖος.</p>
<p><a>π182</a> ἦ μάλα τις θεός ἐσσι, τοὶ οὐρανὸν εὐρὺν ἔχουσιν:</p>
<p><a>π183</a> ἀλλ᾽ ἵληθ᾽, ἵνα τοι κεχαρισμένα δώομεν ἱρὰ</p>
<p><a>π184</a> ἠδὲ χρύσεα δῶρα,  τετυγμένα: φείδεο δ᾽ ἡμέων</p>
<p><a>π185</a> τὸν δ᾽ ἠμείβετ᾽ ἔπειτα πολύτλας δῖος Ὀδυσσεύς:</p>
<p><a>π186</a> οὔ τίς τοι θεός εἰμι: τί μ᾽ ἀθανάτοισιν ἐΐσκεις;</p>
<p><a>π187</a> ἀλλὰ πατὴρ τεός εἰμι, τοῦ εἵνεκα σὺ στεναχίζων</p>
<p><a>π188</a> πάσχεις ἄλγεα πολλά, βίας ὑποδέγμενος ἀνδρῶν.</p>
<p><a>π189</a> ὣς ἄρα φωνήσας υἱὸν κύσε,  κὰδ δὲ παρειῶν</p>
<p><a>π190</a> δάκρυον ἧκε χαμᾶζε: πάρος δ᾽ ἔχε νωλεμὲς αἰεί.</p>
<p><a>π191</a> Τηλέμαχος δ᾽, οὐ γάρ πω ἐπείθετο ὃν πατέρ᾽ εἶναι,</p>
<p><a>π192</a> ἐξαῦτίς μιν ἔπεσσιν ἀμειβόμενος προσέειπεν:</p>
<p><a>π193</a> οὐ σύ γ᾽ Ὀδυσσεύς ἐσσι, πατὴρ ἐμός, ἀλλά με δαίμων</p>
<p><a>π194</a> θέλγει,  ὄφρ᾽ ἔτι μᾶλλον ὀδυρόμενος στεναχίζω.</p>
<p><a>π195</a> οὐ γάρ πως ἂν θνητὸς ἀνὴρ τάδε μηχανόῳτο</p>
<p><a>π196</a> ᾧ αὐτοῦ γε νόῳ, ὅτε μὴ θεὸς αὐτὸς ἐπελθὼν</p>
<p><a>π197</a> ῥηϊδίως ἐθέλων θείη νέον ἠὲ γέροντα.</p>
<p><a>π198</a> ἦ γάρ τοι νέον ἦσθα γέρων καὶ ἀεικέα ἕσσο:</p>
<p><a>π199</a> νῦν δὲ θεοῖσιν ἔοικας,  οἳ οὐρανὸν εὐρὺν ἔχουσι.</p>
<p><a>π200</a> τὸν δ᾽ ἀπαμειβόμενος προσέφη πολύμητις Ὀδυσσεύς:</p>
<p><a>π201</a> Τηλέμαχ᾽, οὔ σε ἔοικε φίλον πατέρ ἔνδον ἐόντα</p>
<p><a>π202</a> οὔτε τι θαυμάζειν περιώσιον οὔτ᾽ ἀγάασθαι:</p>
<p><a>π203</a> οὐ μὲν γάρ τοι ἔτ᾽ ἄλλος ἐλεύσεται ἐνθάδ᾽ Ὀδυσσεύς,</p>
<p><a>π204</a> ἀλλ᾽ ὅδ᾽ ἐγὼ τοιόσδε,  παθὼν κακά, πολλὰ δ᾽ ἀληθείς,</p>
<p><a>π205</a> ἤλυθον εἰκοστῷ ἔτεϊ ἐς πατρίδα γαῖαν.</p>
<p><a>π206</a> αὐτάρ τοι τόδε ἔργον Ἀθηναίης ἀγελείης,</p>
<p><a>π207</a> ἥ τέ με τοῖον ἔθηκεν, ὅπως ἐθέλει, δύναται γὰρ,</p>
<p><a>π208</a> ἄλλοτε μὲν πτωχῷ ἐναλίγκιον, ἄλλοτε δ᾽ αὖτε</p>
<p><a>π209</a> ἀνδρὶ νέῳ καὶ καλὰ περὶ χροῒ εἵματ᾽ ἔχοντι.</p>
<p><a>π210</a> ῥηΐδιον δὲ θεοῖσι, τοὶ οὐρανὸν εὐρὺν ἔχουσιν,</p>
<p><a>π211</a> ἠμὲν κυδῆναι θνητὸν βροτὸν ἠδὲ κακῶσαι.</p>
<p><a>π212</a> ὣς ἄρα φωνήσας κατ᾽ ἄρ᾽ ἕζετο, Τηλέμαχος δὲ</p>
<p><a>π213</a> ἀμφιχυθεὶς πατέρ᾽ ἐσθλὸν ὀδύρετο, δάκρυα λείβων,</p>
<p><a>π214</a> ἀμφοτέροισι δὲ τοῖσιν ὑφ᾽ ἵμερος ὦρτο γόοιο:</p>
<p><a>π215</a> κλαῖον δὲ λιγέως, ἀδινώτερον ἤ τ᾽ οἰωνοί,</p>
<p><a>π216</a> φῆναι ἢ αἰγυπιοὶ γαμψώνυχες, οἷσί τε τέκνα</p>
<p><a>π217</a> ἀγρόται ἐξείλοντο πάρος πετεηνὰ γενέσθαι:</p>
<p><a>π218</a> ὣς ἄρα τοί γ᾽ ἐλεεινὸν ὑπ᾽ ὀφρύσι δάκρυον εἶβον.</p>
<p><a>π219</a> καί νύ κ᾽ ὀδυρομένοισιν ἔδυ φάος ἠελίοιο,</p>
<p><a>π220</a> εἰ μὴ Τηλέμαχος προσεφώνεεν ὃν πατέρ᾽ αἶψα:</p>
<p><a>π221</a> ποίῃ γὰρ νῦν δεῦρο, πάτερ φίλε, νηΐ σε ναῦται</p>
<p><a>π222</a> ἤγαγον εἰς Ἰθάκην; τίνες ἔμμεναι εὐχετόωντο;</p>
<p><a>π223</a> οὐ μὲν γάρ τί σε πεζὸν ὀΐομαι ἐνθάδ᾽ ἱκέσθαι.</p>
<p><a>π224</a> τὸν δ᾽ αὖτε προσέειπε πολύτλας δῖος Ὀδυσσεύς:</p>
<p><a>π225</a> τοιγὰρ ἐγώ τοι, τέκνον, ἀληθείην καταλέξω.</p>
<p><a>π226</a> Φαίηκές μ᾽ ἄγαγον ναυσίκλυτοι, οἵ τε καὶ ἄλλους</p>
<p><a>π227</a> ἀνθρώπους πέμπουσιν, ὅτις σφέας εἰσαφίκηται:</p>
<p><a>π228</a> καί μ᾽ εὕδοντ᾽ ἐν νηῒ θοῇ ἐπὶ πόντον ἄγοντες</p>
<p><a>π229</a> κάτθεσαν εἰς Ἰθάκην,  ἔπορον δέ μοι ἀγλαὰ δῶρα,</p>
<p><a>π230</a> χαλκόν τε χρυσόν τε ἅλις ἐσθῆτά θ᾽ ὑφαντήν.</p>
<p><a>π231</a> καὶ τὰ μὲν ἐν σπήεσσι θεῶν ἰότητι κέονται:</p>
<p><a>π232</a> νῦν αὖ δεῦρ᾽ ἱκόμην ὑποθημοσύνῃσιν Ἀθήνης,</p>
<p><a>π233</a> ὄφρα κε δυσμενέεσσι φόνου πέρι βουλεύσωμεν.</p>
<p><a>π234</a> ἀλλ᾽ ἄγε μοι μνηστῆρας ἀριθμήσας κατάλεξον,</p>
<p><a>π235</a> ὄφρ᾽ εἰδέω ὅσσοι τε καὶ οἵ τινες ἀνέρες εἰσί:</p>
<p><a>π236</a> καί κεν ἐμὸν κατὰ θυμὸν ἀμύμονα μερμηρίξας</p>
<p><a>π237</a> φράσσομαι, ἤ κεν νῶϊ δυνησόμεθ᾽ ἀντιφέρεσθαι</p>
<p><a>π238</a> μούνω ἄνευθ᾽ ἄλλων, ἦ καὶ διζησόμεθ᾽ ἄλλους.</p>
<p><a>π239</a> τὸν δ᾽ αὖ Τηλέμαχος πεπνυμένος ἀντίον ηὔδα:</p>
<p><a>π240</a> ὦ πάτερ, ἦ τοι σεῖο μέγα κλέος αἰὲν ἄκουον,</p>
<p><a>π241</a> χεῖράς τ᾽ αἰχμητὴν ἔμεναι καὶ ἐπίφρονα βουλήν:</p>
<p><a>π242</a> ἀλλὰ λίην μέγα εἶπες: ἄγη μ᾽ ἔχει: οὐδέ κεν εἴη</p>
<p><a>π243</a> ἄνδρε δύω πολλοῖσι καὶ ἰφθίμοισι μάχεσθαι.</p>
<p><a>π244</a> μνηστήρων δ᾽ οὔτ᾽ ἂρ δεκὰς ἀτρεκὲς οὔτε δύ᾽ οἶαι,</p>
<p><a>π245</a> ἀλλὰ πολὺ πλέονες: τάχα δ᾽ εἴσεαι ἐνθάδ᾽  ἀριθμόν.</p>
<p><a>π246</a> ἐκ μὲν Δουλιχίοιο δύω καὶ πεντήκοντα</p>
<p><a>π247</a> κοῦροι κεκριμένοι, ἓξ δὲ δρηστῆρες ἕπονται:</p>
<p><a>π248</a> ἐκ δὲ Σάμης πίσυρές τε καὶ εἴκοσι φῶτες ἔασιν,</p>
<p><a>π249</a> ἐκ δὲ Ζακύνθου ἔασιν ἐείκοσι κοῦροι Ἀχαιῶν,</p>
<p><a>π250</a> ἐκ δ᾽ αὐτῆς Ἰθάκης δυοκαίδεκα πάντες ἄριστοι,</p>
<p><a>π251</a> καί σφιν ἅμ᾽ ἐστὶ Μέδων κῆρυξ καὶ θεῖος ἀοιδὸς</p>
<p><a>π252</a> καὶ δοιὼ θεράποντε, δαήμονε δαιτροσυνάων.</p>
<p><a>π253</a> τῶν εἴ κεν πάντων ἀντήσομεν ἔνδον ἐόντων,</p>
<p><a>π254</a> μὴ πολύπικρα καὶ αἰνὰ βίας ἀποτίσεαι ἐλθών.</p>
<p><a>π255</a> ἀλλὰ σύ γ᾽, εἰ δύνασαί τιν᾽ ἀμύντορα μερμηρίξαι,</p>
<p><a>π256</a> φράζευ, ὅ κέν τις νῶϊν ἀμύνοι πρόφρονι θυμῷ.</p>
<p><a>π257</a> τὸν δ᾽ αὖτε προσέειπε πολύτλας δῖος Ὀδυσσεύς:</p>
<p><a>π258</a> τοιγὰρ ἐγὼν ἐρέω, σὺ δὲ σύνθεο καί μευ ἄκουσον:</p>
<p><a>π259</a> καὶ φράσαι ἤ κεν νῶϊν Ἀθήνη σὺν Διὶ πατρὶ</p>
<p><a>π260</a> ἀρκέσει, ἦέ τιν᾽ ἄλλον ἀμύντορα μερμηρίξω.</p>
<p><a>π261</a> τὸν δ᾽ αὖ Τηλέμαχος πεπνυμένος ἀντίον ηὔδα:</p>
<p><a>π262</a> ἐσθλώ τοι τούτω γ᾽ ἐπαμύντορε, τοὺς ἀγορεύεις,</p>
<p><a>π263</a> ὕψι περ ἐν νεφέεσσι καθημένω: ὥ τε καὶ ἄλλοις</p>
<p><a>π264</a> ἀνδράσι τε κρατέουσι καὶ ἀθανάτοισι θεοῖσι.</p>
<p><a>π265</a> τὸν δ᾽ αὖτε προσέειπε πολύτλας δῖος Ὀδυσσεύς:</p>
<p><a>π266</a> οὐ μέν τοι κείνω γε πολὺν χρόνον ἀμφὶς ἔσεσθον</p>
<p><a>π267</a> φυλόπιδος κρατερῆς, ὁπότε μνηστῆρσι καὶ ἡμῖν</p>
<p><a>π268</a> ἐν μεγάροισιν ἐμοῖσι μένος κρίνηται Ἄρηος.</p>
<p><a>π269</a> ἀλλὰ σὺ μὲν νῦν ἔρχευ ἅμ᾽ ἠοῖ φαινομένηφιν</p>
<p><a>π270</a> οἴκαδε, καὶ μνηστῆρσιν ὑπερφιάλοισιν ὁμίλει:</p>
<p><a>π271</a> αὐτὰρ ἐμὲ προτὶ ἄστυ συβώτης ὕστερον ἄξει,</p>
<p><a>π272</a> πτωχῷ λευγαλέῳ ἐναλίγκιον ἠδὲ γέροντι.</p>
<p><a>π273</a> εἰ δέ μ᾽ ἀτιμήσουσι δόμον κάτα, σὸν δὲ φίλον κῆρ</p>
<p><a>π274</a> τετλάτω ἐν στήθεσσι κακῶς πάσχοντος ἐμεῖο,</p>
<p><a>π275</a> ἤν περ καὶ διὰ δῶμα ποδῶν ἕλκωσι θύραζε</p>
<p><a>π276</a> ἢ βέλεσι βάλλωσι: σὺ δ᾽ εἰσορόων ἀνέχεσθαι.</p>
<p><a>π277</a> ἀλλ᾽ ἦ τοι παύεσθαι ἀνωγέμεν ἀφροσυνάων,</p>
<p><a>π278</a> μειλιχίοις ἐπέεσσι παραυδῶν: οἱ δέ τοι οὔ τι</p>
<p><a>π279</a> πείσονται: δὴ γάρ σφι παρίσταται αἴσιμον ἦμαρ.</p>
<p><a>π280</a> ἄλλο δέ τοι ἐρέω, σὺ δ᾽ ἐνὶ φρεσὶ βάλλεο σῇσιν:</p>
<p><a>π281</a> ὁππότε κεν πολύβουλος ἐνὶ φρεσὶ θῇσιν Ἀθήνη,</p>
<p><a>π282</a> νεύσω μέν τοι ἐγὼ κεφαλῇ, σὺ δ᾽ ἔπειτα νοήσας</p>
<p><a>π283</a> ὅσσα τοι ἐν μεγάροισιν Ἀρήϊα τεύχεα κεῖται</p>
<p><a>π284</a> ἐς μυχὸν ὑψηλοῦ θαλάμου καταθεῖναι ἀείρας</p>
<p><a>π285</a> πάντα μάλ᾽: αὐτὰρ μνηστῆρας μαλακοῖς ἐπέεσσι</p>
<p><a>π286</a> παρφάσθαι, ὅτε κέν σε μεταλλῶσιν ποθέοντες:</p>
<p><a>π287</a> ἐκ καπνοῦ κατέθηκ᾽, ἐπεὶ οὐκέτι τοῖσιν ἐῴκει</p>
<p><a>π288</a> οἷά ποτε Τροίηνδε κιὼν κατέλειπεν Ὀδυσσεύς,</p>
<p><a>π289</a> ἀλλὰ κατῄκισται,  ὅσσον πυρὸς ἵκετ᾽ ἀϋτμή.</p>
<p><a>π290</a> πρὸς δ᾽ ἔτι καὶ τόδε μεῖζον ἐνὶ φρεσὶ θῆκε Κρονίων,</p>
<p><a>π291</a> μή πως οἰνωθέντες, ἔριν στήσαντες ἐν ὑμῖν,</p>
<p><a>π292</a> ἀλλήλους τρώσητε καταισχύνητέ τε δαῖτα</p>
<p><a>π293</a> καὶ μνηστύν: αὐτὸς γὰρ ἐφέλκεται ἄνδρα σίδηρος.</p>
<p><a>π294</a> νῶϊν δ᾽ οἴοισιν δύο φάσγανα καὶ δύο δοῦρε</p>
<p><a>π295</a> καλλιπέειν καὶ δοιὰ βοάγρια χερσὶν ἑλέσθαι,</p>
<p><a>π296</a> ὡς ἂν ἐπιθύσαντες ἑλοίμεθα: τοὺς δέ κ᾽ ἔπειτα</p>
<p><a>π297</a> Παλλὰς Ἀθηναίη θέλξει καὶ μητίετα Ζεύς.</p>
<p><a>π298</a> ἄλλο δέ τοι ἐρέω, σὺ δ᾽ ἐνὶ φρεσὶ βάλλεο σῇσιν:</p>
<p><a>π299</a> εἰ ἐτεόν γ᾽ ἐμός ἐσσι καὶ αἵματος ἡμετέροιο,</p>
<p><a>π300</a> μή τις ἔπειτ᾽ Ὀδυσῆος ἀκουσάτω ἔνδον ἐόντος,</p>
<p><a>π301</a> μήτ᾽ οὖν Λαέρτης ἴστω τό γε μήτε συβώτης</p>
<p><a>π302</a> μήτε τις οἰκήων μήτ᾽ αὐτὴ Πηνελόπεια,</p>
<p><a>π303</a> ἀλλ᾽ οἶοι σύ τ᾽ ἐγώ τε γυναικῶν γνώομεν ἰθύν:</p>
<p><a>π304</a> καί κέ τεο δμώων ἀνδρῶν ἔτι πειρηθεῖμεν,</p>
<p><a>π305</a> ἠμὲν ὅπου τις νῶϊ τίει καὶ δείδιε θυμῷ,</p>
<p><a>π306</a> ἠδ᾽ ὅτις οὐκ ἀλέγει, σὲ δ᾽ ἀτιμᾷ τοῖον ἐόντα.</p>
<p><a>π307</a> τὸν δ᾽ ἀπαμειβόμενος προσεφώνεε φαίδιμος υἱός</p>
<p><a>π308</a> ὦ πάτερ, ἦ τοι ἐμὸν θυμὸν καὶ ἔπειτά γ᾽, ὀΐω,</p>
<p><a>π309</a> γνώσεαι: οὐ μὲν γάρ τι χαλιφροσύναι γέ μ᾽ ἔχουσιν:</p>
<p><a>π310</a> ἀλλ᾽ οὔ τοι τόδε κέρδος ἐγὼν ἔσσεσθαι ὀΐω</p>
<p><a>π311</a> ἡμῖν ἀμφοτέροισι: σὲ δὲ φράζεσθαι ἄνωγα.</p>
<p><a>π312</a> δηθὰ γὰρ αὔτως εἴσῃ ἑκάστου πειρητίζων,</p>
<p><a>π313</a> ἔργα μετερχόμενος: τοὶ δ᾽ ἐν μεγάροισιν ἕκηλοι</p>
<p><a>π314</a> χρήματα δαρδάπτουσιν ὑπέρβιον οὐδ᾽ ἔπι φειδώ.</p>
<p><a>π315</a> ἀλλ᾽ ἦ τοί σε γυναῖκας ἐγὼ δεδάασθαι ἄνωγα,</p>
<p><a>π316</a> αἵ τέ σ᾽ ἀτιμάζουσι καὶ αἳ νηλείτιδές εἰσιν:</p>
<p><a>π317</a> ἀνδρῶν δ᾽ οὐκ ἂν ἐγώ γε κατὰ σταθμοὺς ἐθέλοιμι</p>
<p><a>π318</a> ἡμέας πειράζειν, ἀλλ᾽ ὕστερα ταῦτα πένεσθαι,</p>
<p><a>π319</a> εἰ ἐτεόν γέ τι οἶσθα Διὸς τέρας αἰγιόχοιο.</p>
<p><a>π320</a> ὣς οἱ μὲν τοιαῦτα πρὸς ἀλλήλους ἀγόρευον,</p>
<p><a>π321</a> ἡ δ᾽ ἄρ᾽ ἔπειτ᾽ Ἰθάκηνδε κατήγετο νηῦς εὐεργής,</p>
<p><a>π322</a> ἣ φέρε Τηλέμαχον Πυλόθεν καὶ πάντας ἑταίρους.</p>
<p><a>π323</a> οἱ δ᾽ ὅτε δὴ λιμένος πολυβενθέος ἐντὸς ἵκοντο,</p>
<p><a>π324</a> νῆα μὲν οἵ γε μέλαιναν ἐπ᾽ ἠπείροιο ἔρυσσαν,</p>
<p><a>π325</a> τεύχεα δέ σφ᾽ ἀπένεικαν ὑπέρθυμοι θεράποντες,</p>
<p><a>π326</a> αὐτίκα δ᾽ ἐς Κλυτίοιο φέρον περικαλλέα δῶρα.</p>
<p><a>π327</a> αὐτὰρ κήρυκα πρόεσαν δόμον εἰς Ὀδυσῆος,</p>
<p><a>π328</a> ἀγγελίην ἐρέοντα περίφρονι Πηνελοπείῃ,</p>
<p><a>π329</a> οὕνεκα Τηλέμαχος μὲν ἐπ᾽ ἀγροῦ,  νῆα δ᾽ ἀνώγει</p>
<p><a>π330</a> ἄστυδ᾽ ἀποπλείειν, ἵνα μὴ δείσασ᾽ ἐνὶ θυμῷ</p>
<p><a>π331</a> ἰφθίμη βασίλεια τέρεν κατὰ δάκρυον εἴβοι</p>
<p><a>π332</a> τὼ δὲ συναντήτην κῆρυξ καὶ δῖος ὑφορβὸς</p>
<p><a>π333</a> τῆς αὐτῆς ἕνεκ᾽ ἀγγελίης, ἐρέοντε γυναικί.</p>
<p><a>π334</a> ἀλλ᾽ ὅτε δή ῥ᾽ ἵκοντο δόμον θείου βασιλῆος,</p>
<p><a>π335</a> κῆρυξ μέν ῥα μέσῃσι μετὰ δμῳῇσιν ἔειπεν:</p>
<p><a>π336</a> ἤδη τοι, βασίλεια, φίλος πάϊς εἰλήλουθε.</p>
<p><a>π337</a> Πηνελοπείῃ δ᾽ εἶπε συβώτης ἄγχι παραστὰς</p>
<p><a>π338</a> πάνθ᾽ ὅσα οἱ φίλος υἱὸς ἀνώγει μυθήσασθαι.</p>
<p><a>π339</a> αὐτὰρ ἐπεὶ δὴ πᾶσαν ἐφημοσύνην ἀπέειπε,</p>
<p><a>π340</a> βῆ ῥ᾽ ἴμεναι μεθ᾽ ὕας, λίπε δ᾽ ἕρκεά τε μέγαρόν τε.</p>
<p><a>π341</a> μνηστῆρες δ᾽ ἀκάχοντο κατήφησάν τ᾽ ἐνὶ θυμῷ,</p>
<p><a>π342</a> ἐκ δ᾽ ἦλθον μεγάροιο παρὲκ μέγα τειχίον αὐλῆς,</p>
<p><a>π343</a> αὐτοῦ δὲ προπάροιθε θυράων ἑδριόωντο.</p>
<p><a>π344</a> τοῖσιν δ᾽ Εὐρύμαχος,  Πολύβου πάϊς, ἦρχ᾽ ἀγορεύειν:</p>
<p><a>π345</a> ὦ φίλοι, ἦ μέγα ἔργον ὑπερφιάλως τετέλεσται</p>
<p><a>π346</a> Τηλεμάχῳ ὁδὸς ἥδε: φάμεν δέ οἱ οὐ τελέεσθαι.</p>
<p><a>π347</a> ἀλλ᾽ ἄγε νῆα μέλαιναν ἐρύσσομεν ἥ τις ἀρίστη,</p>
<p><a>π348</a> ἐς δ᾽ ἐρέτας ἁλιῆας ἀγείρομεν, οἵ κε τάχιστα</p>
<p><a>π349</a> κείνοις ἀγγείλωσι θοῶς οἶκόνδε νέεσθαι.</p>
<p><a>π350</a> οὔ πω πᾶν εἴρηθ᾽, ὅτ᾽ ἄρ᾽ Ἀμφίνομος ἴδε νῆα,</p>
<p><a>π351</a> στρεφθεὶς ἐκ χώρης, λιμένος πολυβενθέος ἐντός,</p>
<p><a>π352</a> ἱστία τε στέλλοντας ἐρετμά τε χερσὶν ἔχοντας.</p>
<p><a>π353</a> ἡδὺ δ᾽ ἄρ᾽ ἐκγελάσας μετεφώνεεν οἷς ἑτάροισι:</p>
<p><a>π354</a> μή τιν᾽ ἔτ᾽ ἀγγελίην ὀτρύνομεν: οἵδε γὰρ ἔνδον.</p>
<p><a>π355</a> ἤ τίς σφιν τόδ᾽ ἔειπε θεῶν, ἢ εἴσιδον αὐτοὶ</p>
<p><a>π356</a> νῆα παρερχομένην, τὴν δ᾽ οὐκ ἐδύναντο κιχῆναι.</p>
<p><a>π357</a> ὣς ἔφαθ᾽, οἱ δ᾽ ἀνστάντες ἔβαν ἐπὶ θῖνα θαλάσσης,</p>
<p><a>π358</a> αἶψα δὲ νῆα μέλαιναν ἐπ᾽ ἠπείροιο ἔρυσσαν,</p>
<p><a>π359</a> τεύχεα δέ σφ᾽ ἀπένεικαν ὑπέρθυμοι θεράποντες.</p>
<p><a>π360</a> αὐτοὶ δ᾽ εἰς ἀγορὴν κίον ἀθρόοι, οὐδέ τιν᾽ ἄλλον</p>
<p><a>π361</a> εἴων οὔτε νέων μεταΐζειν οὔτε γερόντων.</p>
<p><a>π362</a> τοῖσιν δ᾽ Ἀντίνοος μετέφη, Εὐπείθεος υἱός:</p>
<p><a>π363</a> ὢ πόποι, ὡς τόνδ᾽ ἄνδρα θεοὶ κακότητος ἔλυσαν.</p>
<p><a>π364</a> ἤματα μὲν σκοποὶ ἷζον ἐπ᾽ ἄκριας ἠνεμοέσσας</p>
<p><a>π365</a> αἰὲν ἐπασσύτεροι: ἅμα δ᾽ ἠελίῳ καταδύντι</p>
<p><a>π366</a> οὔ ποτ᾽ ἐπ᾽ ἠπείρου νύκτ᾽ ἄσαμεν, ἀλλ᾽ ἐνὶ πόντῳ</p>
<p><a>π367</a> νηῒ θοῇ πλείοντες ἐμίμνομεν Ἠῶ δῖαν,</p>
<p><a>π368</a> Τηλέμαχον λοχόωντες, ἵνα φθίσωμεν ἑλόντες</p>
<p><a>π369</a> αὐτόν: τὸν δ᾽ ἄρα τῆος ἀπήγαγεν οἴκαδε δαίμων,</p>
<p><a>π370</a> ἡμεῖς δ᾽ ἐνθάδε οἱ φραζώμεθα λυγρὸν ὄλεθρον</p>
<p><a>π371</a> Τηλεμάχῳ, μηδ᾽ ἧμας ὑπεκφύγοι: οὐ γὰρ ὀΐω</p>
<p><a>π372</a> τούτου γε ζώοντος ἀνύσσεσθαι τάδε ἔργα.</p>
<p><a>π373</a> αὐτὸς μὲν γὰρ ἐπιστήμων βουλῇ τε νόῳ τε,</p>
<p><a>π374</a> λαοὶ δ᾽ οὐκέτι πάμπαν ἐφ᾽ ἡμῖν ἦρα φέρουσιν.</p>
<p><a>π375</a> ἀλλ᾽ ἄγετε, πρὶν κεῖνον ὁμηγυρίσασθαι Ἀχαιοὺς</p>
<p><a>π376</a> εἰς ἀγορήν—οὐ γάρ τι μεθησέμεναί μιν ὀΐω,</p>
<p><a>π377</a> ἀλλ᾽ ἀπομηνίσει, ἐρέει δ᾽ ἐν πᾶσιν ἀναστὰς</p>
<p><a>π378</a> οὕνεκά οἱ φόνον αἰπὺν ἐράπτομεν οὐδ᾽ ἐκίχημεν:</p>
<p><a>π379</a> οἱ δ᾽ οὐκ αἰνήσουσιν ἀκούοντες κακὰ ἔργα:</p>
<p><a>π380</a> μή τι κακὸν ῥέξωσι καὶ ἡμέας ἐξελάσωσι</p>
<p><a>π381</a> γαίης ἡμετέρης, ἄλλων δ᾽ ἀφικώμεθα δῆμον:</p>
<p><a>π382</a> ἀλλὰ φθέωμεν ἑλόντες ἐπ᾽ ἀγροῦ νόσφι πόληος</p>
<p><a>π383</a> ἢ ἐν ὁδῷ: βίοτον δ᾽ αὐτοὶ καὶ κτήματ᾽ ἔχωμεν,</p>
<p><a>π384</a> δασσάμενοι κατὰ μοῖραν ἐφ᾽ ἡμέας,  οἰκία δ᾽ αὖτε</p>
<p><a>π385</a> κείνου μητέρι δοῖμεν ἔχειν ἠδ᾽ ὅστις ὀπυίοι.</p>
<p><a>π386</a> εἰ δ᾽ ὑμῖν ὅδε μῦθος ἀφανδάνει, ἀλλὰ βόλεσθε</p>
<p><a>π387</a> αὐτόν τε ζώειν καὶ ἔχειν πατρώϊα πάντα,</p>
<p><a>π388</a> μή οἱ χρήματ᾽ ἔπειτα ἅλις θυμηδέ᾽ ἔδωμεν</p>
<p><a>π389</a> ἐνθάδ᾽ ἀγειρόμενοι,  ἀλλ᾽ ἐκ μεγάροιο ἕκαστος</p>
<p><a>π390</a> μνάσθω ἐέδνοισιν διζήμενος: ἡ δέ κ᾽ ἔπειτα</p>
<p><a>π391</a> γήμαιθ᾽ ὅς κε πλεῖστα πόροι καὶ μόρσιμος ἔλθοι.</p>
<p><a>π392</a> ὣς ἔφαθ᾽, οἱ δ᾽ ἄρα πάντες ἀκὴν ἐγένοντο σιωπῇ.</p>
<p><a>π393</a> τοῖσιν δ᾽ Ἀμφίνομος ἀγορήσατο καὶ μετέειπε,</p>
<p><a>π394</a> Νίσου φαίδιμος υἱός,  Ἀρητιάδαο ἄνακτος,</p>
<p><a>π395</a> ὅς ῥ᾽ ἐκ Δουλιχίου πολυπύρου, ποιήεντος,</p>
<p><a>π396</a> ἡγεῖτο μνηστῆρσι, μάλιστα δὲ Πηνελοπείῃ</p>
<p><a>π397</a> ἥνδανε μύθοισι: φρεσὶ γὰρ κέχρητ᾽ ἀγαθῇσιν:</p>
<p><a>π398</a> ὅ σφιν ἐϋφρονέων ἀγορήσατο καὶ μετέειπεν:</p>
<p><a>π399</a> ὦ φίλοι,  οὐκ ἂν ἐγώ γε κατακτείνειν ἐθέλοιμι</p>
<p><a>π400</a> Τηλέμαχον: δεινὸν δὲ γένος βασιλήϊόν ἐστιν</p>
<p><a>π401</a> κτείνειν: ἀλλὰ πρῶτα θεῶν εἰρώμεθα βουλάς.</p>
<p><a>π402</a> εἰ μέν κ᾽ αἰνήσωσι Διὸς μεγάλοιο θέμιστες,</p>
<p><a>π403</a> αὐτός τε κτενέω τούς τ᾽ ἄλλους πάντας ἀνώξω:</p>
<p><a>π404</a> εἰ δέ κ᾽ ἀποτρωπῶσι θεοί,  παύσασθαι ἄνωγα.</p>
<p><a>π405</a> ὣς ἔφατ᾽ Ἀμφίνομος, τοῖσιν δ᾽ ἐπιήνδανε μῦθος.</p>
<p><a>π406</a> αὐτίκ᾽ ἔπειτ᾽ ἀνστάντες ἔβαν δόμον εἰς Ὀδυσῆος,</p>
<p><a>π407</a> ἐλθόντες δὲ καθῖζον ἐπὶ ξεστοῖσι θρόνοισιν.</p>
<p><a>π408</a> ἡ δ᾽ αὖτ᾽ ἄλλ᾽ ἐνόησε περίφρων Πηνελόπεια,</p>
<p><a>π409</a> μνηστήρεσσι φανῆναι ὑπέρβιον ὕβριν ἔχουσι.</p>
<p><a>π410</a> πεύθετο γὰρ οὗ παιδὸς ἐνὶ μεγάροισιν ὄλεθρον:</p>
<p><a>π411</a> κῆρυξ γὰρ οἱ ἔειπε Μέδων, ὃς ἐπεύθετο βουλάς.</p>
<p><a>π412</a> βῆ δ᾽ ἰέναι μέγαρόνδε σὺν ἀμφιπόλοισι γυναιξίν.</p>
<p><a>π413</a> ἀλλ᾽ ὅτε δὴ μνηστῆρας ἀφίκετο δῖα γυναικῶν,</p>
<p><a>π414</a> στῆ ῥα παρὰ σταθμὸν τέγεος πύκα ποιητοῖο,</p>
<p><a>π415</a> ἄντα παρειάων σχομένη λιπαρὰ κρήδεμνα,</p>
<p><a>π416</a> Ἀντίνοον δ᾽ ἐνένιπεν ἔπος τ᾽ ἔφατ᾽ ἔκ τ᾽ ὀνόμαζεν:</p>
<p><a>π417</a> Ἀντίνο᾽, ὕβριν ἔχων, κακομήχανε, καὶ δέ σέ φασιν</p>
<p><a>π418</a> ἐν δήμῳ Ἰθάκης μεθ᾽ ὁμήλικας ἔμμεν ἄριστον</p>
<p><a>π419</a> βουλῇ καὶ μύθοισι: σὺ δ᾽ οὐκ ἄρα τοῖος ἔησθα.</p>
<p><a>π420</a> μάργε, τίη δὲ σὺ Τηλεμάχῳ θάνατόν τε μόρον τε</p>
<p><a>π421</a> ῥάπτεις, οὐδ᾽ ἱκέτας ἐμπάζεαι, οἷσιν ἄρα Ζεὺς</p>
<p><a>π422</a> μάρτυρος; οὐδ᾽ ὁσίη κακὰ ῥάπτειν ἀλλήλοισιν.</p>
<p><a>π423</a> ἦ οὐκ οἶσθ᾽ ὅτε δεῦρο πατὴρ τεὸς ἵκετο φεύγων,</p>
<p><a>π424</a> δῆμον ὑποδείσας;  δὴ γὰρ κεχολώατο λίην,</p>
<p><a>π425</a> οὕνεκα ληϊστῆρσιν ἐπισπόμενος Ταφίοισιν</p>
<p><a>π426</a> ἤκαχε Θεσπρωτούς: οἱ δ᾽ ἡμῖν ἄρθμιοι ἦσαν:</p>
<p><a>π427</a> τόν ῥ᾽ ἔθελον φθῖσαι καὶ ἀπορραῖσαι φίλον ἦτορ</p>
<p><a>π428</a> ἠδὲ κατὰ ζωὴν φαγέειν μενοεικέα πολλήν:</p>
<p><a>π429</a> ἀλλ᾽ Ὀδυσεὺς κατέρυκε καὶ ἔσχεθεν ἱεμένους περ.</p>
<p><a>π430</a> τοῦ νῦν οἶκον ἄτιμον ἔδεις, μνάᾳ δὲ γυναῖκα</p>
<p><a>π431</a> παῖδά τ᾽ ἀποκτείνεις, ἐμὲ δὲ μεγάλως ἀκαχίζεις:</p>
<p><a>π432</a> ἀλλά σε παύσασθαι κέλομαι καὶ ἀνωγέμεν ἄλλους.</p>
<p><a>π433</a> τὴν δ᾽ αὖτ᾽ Εὐρύμαχος, Πολύβου πάϊς, ἀντίον ηὔδα:</p>
<p><a>π434</a> κούρη Ἰκαρίοιο,  περίφρον Πηνελόπεια,</p>
<p><a>π435</a> θάρσει: μή τοι ταῦτα μετὰ φρεσὶ σῇσι μελόντων.</p>
<p><a>π436</a> οὐκ ἔσθ᾽ οὗτος ἀνὴρ οὐδ᾽ ἔσσεται οὐδὲ γένηται,</p>
<p><a>π437</a> ὅς κεν Τηλεμάχῳ σῷ υἱέϊ χεῖρας ἐποίσει</p>
<p><a>π438</a> ζώοντός γ᾽ ἐμέθεν καὶ ἐπὶ χθονὶ δερκομένοιο.</p>
<p><a>π439</a> ὧδε γὰρ ἐξερέω,  καὶ μὴν τετελεσμένον ἔσται:</p>
<p><a>π440</a> αἶψά οἱ αἷμα κελαινὸν ἐρωήσει περὶ δουρὶ</p>
<p><a>π441</a> ἡμετέρῳ, ἐπεὶ ἦ καὶ ἐμὲ πτολίπορθος Ὀδυσσεὺς</p>
<p><a>π442</a> πολλάκι γούνασιν οἷσιν ἐφεσσάμενος κρέας ὀπτὸν</p>
<p><a>π443</a> ἐν χείρεσσιν ἔθηκεν, ἐπέσχε τε οἶνον ἐρυθρόν.</p>
<p><a>π444</a> τῷ μοι Τηλέμαχος πάντων πολὺ φίλτατός ἐστιν</p>
<p><a>π445</a> ἀνδρῶν, οὐδέ τί μιν θάνατον τρομέεσθαι ἄνωγα</p>
<p><a>π446</a> ἔκ γε μνηστήρων: θεόθεν δ᾽ οὐκ ἔστ᾽ ἀλέασθαι.</p>
<p><a>π447</a> ὣς φάτο θαρσύνων, τῷ δ᾽ ἤρτυεν αὐτὸς ὄλεθρον.</p>
<p><a>π448</a> ἡ μὲν ἄρ᾽ εἰσαναβᾶσ᾽ ὑπερώϊα σιγαλόεντα</p>
<p><a>π449</a> κλαῖεν ἔπειτ᾽ Ὀδυσῆα,  φίλον πόσιν, ὄφρα οἱ ὕπνον</p>
<p><a>π450</a> ἡδὺν ἐπὶ βλεφάροισι βάλε γλαυκῶπις Ἀθήνη.</p>
<p><a>π451</a> ἑσπέριος δ᾽ Ὀδυσῆϊ καὶ υἱέϊ δῖος ὑφορβὸς</p>
<p><a>π452</a> ἤλυθεν: οἱ δ᾽ ἄρα δόρπον ἐπισταδὸν ὡπλίζοντο,</p>
<p><a>π453</a> σῦν ἱερεύσαντες ἐνιαύσιον. αὐτὰρ Ἀθήνη,</p>
<p><a>π454</a> ἄγχι παρισταμένη,  Λαερτιάδην Ὀδυσῆα</p>
<p><a>π455</a> ῥάβδῳ πεπληγυῖα πάλιν ποίησε γέροντα,</p>
<p><a>π456</a> λυγρὰ δὲ εἵματα ἕσσε περὶ χροΐ, μή ἑ συβώτης</p>
<p><a>π457</a> γνοίη ἐσάντα ἰδὼν καὶ ἐχέφρονι Πηνελοπείῃ</p>
<p><a>π458</a> ἔλθοι ἀπαγγέλλων μηδὲ φρεσὶν εἰρύσσαιτο.</p>
<p><a>π459</a> τὸν καὶ Τηλέμαχος πρότερος πρὸς μῦθον ἔειπεν:</p>
<p><a>π460</a> ἦλθες, δῖ᾽ Εὔμαιε. τί δὴ κλέος ἔστ᾽ ἀνὰ ἄστυ;</p>
<p><a>π461</a> ἦ ῥ᾽ ἤδη μνηστῆρες ἀγήνορες ἔνδον ἔασιν</p>
<p><a>π462</a> ἐκ λόχου, ἦ ἔτι μ᾽ αὖτ᾽ εἰρύαται οἴκαδ᾽ ἰόντα;</p>
<p><a>π463</a> τὸν δ᾽ ἀπαμειβόμενος προσέφης, Εὔμαιε συβῶτα:</p>
<p><a>π464</a> οὐκ ἔμελέν μοι ταῦτα μεταλλῆσαι καὶ ἐρέσθαι</p>
<p><a>π465</a> ἄστυ καταβλώσκοντα: τάχιστά με θυμὸς ἀνώγει</p>
<p><a>π466</a> ἀγγελίην εἰπόντα πάλιν δεῦρ᾽ ἀπονέεσθαι.</p>
<p><a>π467</a> ὡμήρησε δέ μοι παρ᾽ ἑταίρων ἄγγελος ὠκύς,</p>
<p><a>π468</a> κῆρυξ, ὃς δὴ πρῶτος ἔπος σῇ μητρὶ ἔειπεν.</p>
<p><a>π469</a> ἄλλο δέ τοι τό γε οἶδα: τὸ γὰρ ἴδον ὀφθαλμοῖσιν.</p>
<p><a>π470</a> ἤδη ὑπὲρ πόλιος, ὅθι θ᾽ Ἕρμαιος λόφος ἐστίν,</p>
<p><a>π471</a> ἦα κιών, ὅτε νῆα θοὴν ἰδόμην κατιοῦσαν</p>
<p><a>π472</a> ἐς λιμέν᾽ ἡμέτερον: πολλοὶ δ᾽ ἔσαν ἄνδρες ἐν αὐτῇ,</p>
<p><a>π473</a> βεβρίθει δὲ σάκεσσι καὶ ἔγχεσιν ἀμφιγύοισι:</p>
<p><a>π474</a> καὶ σφέας ὠΐσθην τοὺς ἔμμεναι, οὐδέ τι οἶδα.</p>
<p><a>π475</a> ὣς φάτο, μείδησεν δ᾽ ἱερὴ ἲς Τηλεμάχοιο</p>
<p><a>π476</a> ἐς πατέρ᾽ ὀφθαλμοῖσιν ἰδών, ἀλέεινε δ᾽ ὑφορβόν.</p>
<p><a>π477</a> οἱ δ᾽ ἐπεὶ οὖν παύσαντο πόνου τετύκοντό τε δαῖτα,</p>
<p><a>π478</a> δαίνυντ᾽, οὐδέ τι θυμὸς ἐδεύετο δαιτὸς ἐΐσης.</p>
<p><a>π479</a> αὐτὰρ ἐπεὶ πόσιος καὶ ἐδητύος ἐξ ἔρον ἕντο,</p>
<p><a>π480</a> κοίτου τε μνήσαντο καὶ ὕπνου δῶρον ἕλοντο.</p>
<h4 class="C2">Book 17</h4><p><a>ρ1</a> ἦμος δ᾽ ἠριγένεια φάνη ῥοδοδάκτυλος Ἠώς,</p>
<p><a>ρ2</a> δὴ τότ᾽ ἔπειθ᾽ ὑπὸ ποσσὶν ἐδήσατο καλὰ πέδιλα</p>
<p><a>ρ3</a> Τηλέμαχος, φίλος υἱὸς Ὀδυσσῆος θείοιο,</p>
<p><a>ρ4</a> εἵλετο δ᾽ ἄλκιμον ἔγχος, ὅ οἱ παλάμηφιν ἀρήρει,</p>
<p><a>ρ5</a> ἄστυδε ἱέμενος,  καὶ ἑὸν προσέειπε συβώτην:</p>
<p><a>ρ6</a> ἄττ᾽, ἦ τοι μὲν ἐγὼν εἶμ᾽ ἐς πόλιν, ὄφρα με μήτηρ</p>
<p><a>ρ7</a> ὄψεται: οὐ γάρ μιν πρόσθεν παύσεσθαι ὀΐω</p>
<p><a>ρ8</a> κλαυθμοῦ τε στυγεροῖο γόοιό τε δακρυόεντος,</p>
<p><a>ρ9</a> πρίν γ᾽ αὐτόν με ἴδηται: ἀτὰρ σοί γ᾽ ὧδ᾽ ἐπιτέλλω.</p>
<p><a>ρ10</a> τὸν ξεῖνον δύστηνον ἄγ᾽ ἐς πόλιν,  ὄφρ᾽ ἂν ἐκεῖθι</p>
<p><a>ρ11</a> δαῖτα πτωχεύῃ: δώσει δέ οἱ ὅς κ᾽ ἐθέλῃσι</p>
<p><a>ρ12</a> πύρνον καὶ κοτύλην: ἐμὲ δ᾽ οὔ πως ἔστιν ἅπαντας</p>
<p><a>ρ13</a> ἀνθρώπους ἀνέχεσθαι, ἔχοντά περ ἄλγεα θυμῷ:</p>
<p><a>ρ14</a> ὁ ξεῖνος δ᾽ εἴ περ μάλα μηνίει, ἄλγιον αὐτῷ</p>
<p><a>ρ15</a> ἔσσεται: ἦ γὰρ ἐμοὶ φίλ᾽ ἀληθέα μυθήσασθαι.</p>
<p><a>ρ16</a> τὸν δ᾽ ἀπαμειβόμενος προσέφη πολύμητις Ὀδυσσεύς:</p>
<p><a>ρ17</a> ὦ φίλος, οὐδέ τοι αὐτὸς ἐρύκεσθαι μενεαίνω:</p>
<p><a>ρ18</a> πτωχῷ βέλτερόν ἐστι κατὰ πτόλιν ἠὲ κατ᾽ ἀγροὺς</p>
<p><a>ρ19</a> δαῖτα πτωχεύειν: δώσει δέ μοι ὅς κ᾽ ἐθέλῃσιν.</p>
<p><a>ρ20</a> οὐ γὰρ ἐπὶ σταθμοῖσι μένειν ἔτι τηλίκος εἰμί,</p>
<p><a>ρ21</a> ὥστ᾽ ἐπιτειλαμένῳ σημάντορι πάντα πιθέσθαι.</p>
<p><a>ρ22</a> ἀλλ᾽ ἔρχευ: ἐμὲ δ᾽ ἄξει ἀνὴρ ὅδε, τὸν σὺ κελεύεις,</p>
<p><a>ρ23</a> αὐτίκ᾽ ἐπεί κε πυρὸς θερέω ἀλέη τε γένηται.</p>
<p><a>ρ24</a> αἰνῶς γὰρ τάδε εἵματ᾽ ἔχω κακά: μή με δαμάσσῃ</p>
<p><a>ρ25</a> στίβη ὑπηοίη: ἕκαθεν δέ τε ἄστυ φάτ᾽ εἶναι.</p>
<p><a>ρ26</a> ὣς φάτο, Τηλέμαχος δὲ διὰ σταθμοῖο βεβήκει,</p>
<p><a>ρ27</a> κραιπνὰ ποσὶ προβιβάς, κακὰ δὲ μνηστῆρσι φύτευεν.</p>
<p><a>ρ28</a> αὐτὰρ ἐπεί ῥ᾽ ἵκανε δόμους εὖ ναιετάοντας,</p>
<p><a>ρ29</a> ἔγχος μέν ῥ᾽ ἔστησε φέρων πρὸς κίονα μακρήν,</p>
<p><a>ρ30</a> αὐτὸς δ᾽ εἴσω ἴεν καὶ ὑπέρβη λάϊνον οὐδόν.</p>
<p><a>ρ31</a> τὸν δὲ πολὺ πρώτη εἶδε τροφὸς Εὐρύκλεια,</p>
<p><a>ρ32</a> κώεα καστορνῦσα θρόνοις ἔνι δαιδαλέοισι,</p>
<p><a>ρ33</a> δακρύσασα δ᾽ ἔπειτ᾽ ἰθὺς κίεν: ἀμφὶ δ᾽ ἄρ᾽ ἄλλαι</p>
<p><a>ρ34</a> δμῳαὶ Ὀδυσσῆος ταλασίφρονος ἠγερέθοντο,</p>
<p><a>ρ35</a> καὶ κύνεον ἀγαπαζόμεναι κεφαλήν τε καὶ ὤμους.</p>
<p><a>ρ36</a> ἡ δ᾽ ἴεν ἐκ θαλάμοιο περίφρων Πηνελόπεια,</p>
<p><a>ρ37</a> Ἀρτέμιδι ἰκέλη ἠὲ χρυσέῃ Ἀφροδίτῃ,</p>
<p><a>ρ38</a> ἀμφὶ δὲ παιδὶ φίλῳ βάλε πήχεε δακρύσασα,</p>
<p><a>ρ39</a> κύσσε δέ μιν κεφαλήν τε καὶ ἄμφω φάεα καλά,</p>
<p><a>ρ40</a> καί ῥ᾽ ὀλοφυρομένη ἔπεα πτερόεντα προσηύδα:</p>
<p><a>ρ41</a> ἦλθες, Τηλέμαχε, γλυκερὸν φάος. οὔ σ᾽ ἔτ᾽ ἐγώ γε</p>
<p><a>ρ42</a> ὄψεσθαι ἐφάμην, ἐπεὶ ᾤχεο νηῒ Πύλονδε</p>
<p><a>ρ43</a> λάθρη, ἐμεῦ ἀέκητι, φίλου μετὰ πατρὸς ἀκουήν.</p>
<p><a>ρ44</a> ἀλλ᾽ ἄγε μοι κατάλεξον ὅπως ἤντησας ὀπωπῆς.</p>
<p><a>ρ45</a> τὴν δ᾽ αὖ Τηλέμαχος πεπνυμένος ἀντίον ηὔδα:</p>
<p><a>ρ46</a> μῆτερ ἐμή, μή μοι γόον ὄρνυθι μηδέ μοι ἦτορ</p>
<p><a>ρ47</a> ἐν στήθεσσιν ὄρινε φυγόντι περ αἰπὺν ὄλεθρον:</p>
<p><a>ρ48</a> ἀλλ᾽ ὑδρηναμένη, καθαρὰ χροῒ εἵμαθ᾽ ἑλοῦσα,</p>
<p><a>ρ49</a> εἰς ὑπερῷ᾽ ἀναβᾶσα σὺν ἀμφιπόλοισι γυναιξὶν</p>
<p><a>ρ50</a> εὔχεο πᾶσι θεοῖσι τεληέσσας ἑκατόμβας</p>
<p><a>ρ51</a> ῥέξειν, αἴ κέ ποθι Ζεὺς ἄντιτα ἔργα τελέσσῃ.</p>
<p><a>ρ52</a> αὐτὰρ ἐγὼν ἀγορὴν ἐσελεύσομαι, ὄφρα καλέσσω</p>
<p><a>ρ53</a> ξεῖνον, ὅτις μοι κεῖθεν ἅμ᾽ ἕσπετο δεῦρο κιόντι.</p>
<p><a>ρ54</a> τὸν μὲν ἐγὼ προὔπεμψα σὺν ἀντιθέοις ἑτάροισι,</p>
<p><a>ρ55</a> Πείραιον δέ μιν ἠνώγεα προτὶ οἶκον ἄγοντα</p>
<p><a>ρ56</a> ἐνδυκέως φιλέειν καὶ τιέμεν, εἰς ὅ κεν ἔλθω.</p>
<p><a>ρ57</a> ὣς ἄρ᾽ ἐφώνησεν, τῇ δ᾽ ἄπτερος ἔπλετο μῦθος.</p>
<p><a>ρ58</a> ἡ δ᾽ ὑδρηναμένη, καθαρὰ χροῒ εἵμαθ᾽ ἑλοῦσα,</p>
<p><a>ρ59</a> εὔχετο πᾶσι θεοῖσι τεληέσσας ἑκατόμβας</p>
<p><a>ρ60</a> ῥέξειν,  αἴ κέ ποθι Ζεὺς ἄντιτα ἔργα τελέσσῃ.</p>
<p><a>ρ61</a> Τηλέμαχος δ᾽ ἄρ᾽ ἔπειτα διὲκ μεγάροιο βεβήκει</p>
<p><a>ρ62</a> ἔγχος ἔχων: ἅμα τῷ γε δύω κύνες  ἀργοὶ ἕποντο.</p>
<p><a>ρ63</a> θεσπεσίην δ᾽ ἄρα τῷ γε χάριν κατέχευεν Ἀθήνη:</p>
<p><a>ρ64</a> τὸν δ᾽ ἄρα πάντες λαοὶ ἐπερχόμενον θηεῦντο.</p>
<p><a>ρ65</a> ἀμφὶ δέ μιν μνηστῆρες ἀγήνορες ἠγερέθοντο</p>
<p><a>ρ66</a> ἔσθλ᾽ ἀγορεύοντες, κακὰ δὲ φρεσὶ βυσσοδόμευον.</p>
<p><a>ρ67</a> αὐτὰρ ὁ τῶν μὲν ἔπειτα ἀλεύατο πουλὺν ὅμιλον,</p>
<p><a>ρ68</a> ἀλλ᾽ ἵνα Μέντωρ ἧστο καὶ Ἄντιφος ἠδ᾽ Ἁλιθέρσης,</p>
<p><a>ρ69</a> οἵ τε οἱ ἐξ ἀρχῆς πατρώϊοι ἦσαν ἑταῖροι,</p>
<p><a>ρ70</a> ἔνθα καθέζετ᾽ ἰών: τοὶ δ᾽ ἐξερέεινον ἕκαστα.</p>
<p><a>ρ71</a> τοῖσι δὲ Πείραιος δουρικλυτὸς ἐγγύθεν ἦλθεν</p>
<p><a>ρ72</a> ξεῖνον ἄγων ἀγορήνδε διὰ πτόλιν: οὐδ᾽ ἄρ᾽ ἔτι δὴν</p>
<p><a>ρ73</a> Τηλέμαχος ξείνοιο ἑκὰς τράπετ᾽, ἀλλὰ παρέστη.</p>
<p><a>ρ74</a> τὸν καὶ Πείραιος πρότερος πρὸς μῦθον ἔειπε:</p>
<p><a>ρ75</a> Τηλέμαχ᾽, αἶψ᾽ ὄτρυνον ἐμὸν ποτὶ δῶμα γυναῖκας,</p>
<p><a>ρ76</a> ὥς τοι δῶρ᾽ ἀποπέμψω,  ἅ τοι Μενέλαος ἔδωκε.</p>
<p><a>ρ77</a> τὸν δ᾽ αὖ Τηλέμαχος πεπνυμένος ἀντίον ηὔδα:</p>
<p><a>ρ78</a> Πείραι᾽, οὐ γάρ τ᾽ ἴδμεν ὅπως ἔσται τάδε ἔργα.</p>
<p><a>ρ79</a> εἴ κεν ἐμὲ μνηστῆρες ἀγήνορες ἐν μεγάροισι</p>
<p><a>ρ80</a> λάθρη κτείναντες πατρώϊα πάντα δάσωνται,</p>
<p><a>ρ81</a> αὐτὸν ἔχοντά σε βούλομ᾽ ἐπαυρέμεν, ἤ τινα τῶνδε:</p>
<p><a>ρ82</a> εἰ δέ κ᾽ ἐγὼ τούτοισι φόνον καὶ κῆρα φυτεύσω,</p>
<p><a>ρ83</a> δὴ τότε μοι χαίροντι φέρειν πρὸς δώματα χαίρων.</p>
<p><a>ρ84</a> ὣς εἰπὼν ξεῖνον ταλαπείριον ἦγεν ἐς οἶκον.</p>
<p><a>ρ85</a> αὐτὰρ ἐπεί ῥ᾽ ἵκοντο δόμους εὖ ναιετάοντας,</p>
<p><a>ρ86</a> χλαίνας μὲν κατέθεντο κατὰ κλισμούς τε θρόνους τε,</p>
<p><a>ρ87</a> ἐς δ᾽ ἀσαμίνθους βάντες ἐϋξέστας λούσαντο.</p>
<p><a>ρ88</a> τοὺς δ᾽ ἐπεὶ οὖν δμῳαὶ λοῦσαν καὶ χρῖσαν ἐλαίῳ,</p>
<p><a>ρ89</a> ἀμφὶ δ᾽ ἄρα χλαίνας οὔλας βάλον ἠδὲ χιτῶνας,</p>
<p><a>ρ90</a> ἔκ ῥ᾽ ἀσαμίνθων βάντες ἐπὶ κλισμοῖσι καθῖζον.</p>
<p><a>ρ91</a> χέρνιβα δ᾽ ἀμφίπολος προχόῳ ἐπέχευε φέρουσα</p>
<p><a>ρ92</a> καλῇ χρυσείῃ, ὑπὲρ ἀργυρέοιο λέβητος,</p>
<p><a>ρ93</a> νίψασθαι: παρὰ δὲ ξεστὴν ἐτάνυσσε τράπεζαν.</p>
<p><a>ρ94</a> σῖτον δ᾽ αἰδοίη ταμίη παρέθηκε φέρουσα,</p>
<p><a>ρ95</a> εἴδατα πόλλ᾽ ἐπιθεῖσα,  χαριζομένη παρεόντων.</p>
<p><a>ρ96</a> μήτηρ δ᾽ ἀντίον ἷζε παρὰ σταθμὸν μεγάροιο</p>
<p><a>ρ97</a> κλισμῷ κεκλιμένη, λέπτ᾽ ἠλάκατα στρωφῶσα.</p>
<p><a>ρ98</a> οἱ δ᾽ ἐπ᾽ ὀνείαθ᾽ ἑτοῖμα προκείμενα χεῖρας ἴαλλον,</p>
<p><a>ρ99</a> αὐτὰρ ἐπεὶ πόσιος καὶ ἐδητύος ἐξ ἔρον ἕντο,</p>
<p><a>ρ100</a> τοῖσι δὲ μύθων ἦρχε περίφρων Πηνελόπεια:</p>
<p><a>ρ101</a> Τηλέμαχ᾽, ἦ τοι ἐγὼν ὑπερώϊον εἰσαναβᾶσα</p>
<p><a>ρ102</a> λέξομαι εἰς εὐνήν, ἥ μοι στονόεσσα τέτυκται,</p>
<p><a>ρ103</a> αἰεὶ δάκρυσ᾽ ἐμοῖσι πεφυρμένη, ἐξ οὗ Ὀδυσσεὺς</p>
<p><a>ρ104</a> ᾤχεθ᾽ ἅμ᾽ Ἀτρεΐδῃσιν ἐς Ἴλιον: οὐδέ μοι ἔτλης,</p>
<p><a>ρ105</a> πρὶν ἐλθεῖν μνηστῆρας ἀγήνορας ἐς τόδε δῶμα,</p>
<p><a>ρ106</a> νόστον σοῦ πατρὸς σάφα εἰπέμεν, εἴ που ἄκουσας.</p>
<p><a>ρ107</a> τὴν δ᾽ αὖ Τηλέμαχος πεπνυμένος ἀντίον ηὔδα:</p>
<p><a>ρ108</a> τοιγὰρ ἐγώ τοι, μῆτερ, ἀληθείην καταλέξω.</p>
<p><a>ρ109</a> ᾠχόμεθ᾽ ἔς τε Πύλον καὶ Νέστορα, ποιμένα λαῶν:</p>
<p><a>ρ110</a> δεξάμενος δέ με κεῖνος ἐν ὑψηλοῖσι δόμοισιν</p>
<p><a>ρ111</a> ἐνδυκέως ἐφίλει, ὡς εἴ τε πατὴρ ἑὸν υἱὸν</p>
<p><a>ρ112</a> ἐλθόντα χρόνιον νέον ἄλλοθεν: ὣς ἐμὲ κεῖνος</p>
<p><a>ρ113</a> ἐνδυκέως ἐκόμιζε σὺν υἱάσι κυδαλίμοισιν.</p>
<p><a>ρ114</a> αὐτὰρ Ὀδυσσῆος ταλασίφρονος οὔ ποτ᾽ ἔφασκεν,</p>
<p><a>ρ115</a> ζωοῦ οὐδὲ θανόντος,  ἐπιχθονίων τευ ἀκοῦσαι:</p>
<p><a>ρ116</a> ἀλλά μ᾽ ἐς Ἀτρεΐδην, δουρικλειτὸν Μενέλαον,</p>
<p><a>ρ117</a> ἵπποισι προὔπεμψε καὶ ἅρμασι κολλητοῖσιν.</p>
<p><a>ρ118</a> ἔνθ᾽ ἴδον Ἀργείην Ἑλένην, ἧς εἵνεκα πολλὰ</p>
<p><a>ρ119</a> Ἀργεῖοι Τρῶές τε θεῶν ἰότητι μόγησαν.</p>
<p><a>ρ120</a> εἴρετο δ᾽ αὐτίκ᾽ ἔπειτα βοὴν ἀγαθὸς Μενέλαος</p>
<p><a>ρ121</a> ὅττευ χρηΐζων ἱκόμην Λακεδαίμονα δῖαν:</p>
<p><a>ρ122</a> αὐτὰρ ἐγὼ τῷ πᾶσαν ἀληθείην κατέλεξα:</p>
<p><a>ρ123</a> καὶ τότε δή με ἔπεσσιν ἀμειβόμενος προσέειπεν:</p>
<p><a>ρ124</a> ὢ πόποι, ἦ μάλα δὴ κρατερόφρονος ἀνδρὸς ἐν εὐνῇ</p>
<p><a>ρ125</a> ἤθελον εὐνηθῆναι,  ἀνάλκιδες αὐτοὶ ἐόντες.</p>
<p><a>ρ126</a> ὡς δ᾽ ὁπότ᾽ ἐν ξυλόχῳ ἔλαφος κρατεροῖο λέοντος</p>
<p><a>ρ127</a> νεβροὺς κοιμήσασα νεηγενέας γαλαθηνοὺς</p>
<p><a>ρ128</a> κνημοὺς ἐξερέῃσι καὶ ἄγκεα ποιήεντα</p>
<p><a>ρ129</a> βοσκομένη, ὁ δ᾽ ἔπειτα ἑὴν εἰσήλυθεν εὐνήν,</p>
<p><a>ρ130</a> ἀμφοτέροισι δὲ τοῖσιν ἀεικέα πότμον ἐφῆκεν,</p>
<p><a>ρ131</a> ὣς Ὀδυσεὺς κείνοισιν ἀεικέα πότμον ἐφήσει.</p>
<p><a>ρ132</a> αἲ γάρ, Ζεῦ τε πάτερ καὶ Ἀθηναίη καὶ Ἄπολλον,</p>
<p><a>ρ133</a> τοῖος ἐὼν οἷός ποτ᾽ ἐϋκτιμένῃ ἐνὶ Λέσβῳ</p>
<p><a>ρ134</a> ἐξ ἔριδος Φιλομηλεΐδῃ ἐπάλαισεν ἀναστάς,</p>
<p><a>ρ135</a> κὰδ δ᾽ ἔβαλε κρατερῶς,  κεχάροντο δὲ πάντες Ἀχαιοί,</p>
<p><a>ρ136</a> τοῖος ἐὼν μνηστῆρσιν ὁμιλήσειεν Ὀδυσσεύς:</p>
<p><a>ρ137</a> πάντες κ᾽ ὠκύμοροί τε γενοίατο πικρόγαμοί τε.</p>
<p><a>ρ138</a> ταῦτα δ᾽ ἅ μ᾽ εἰρωτᾷς καὶ λίσσεαι, οὐκ ἂν ἐγώ γε</p>
<p><a>ρ139</a> ἄλλα παρὲξ εἴποιμι παρακλιδὸν οὐδ᾽ ἀπατήσω,</p>
<p><a>ρ140</a> ἀλλὰ τὰ μέν μοι ἔειπε γέρων ἅλιος νημερτής,</p>
<p><a>ρ141</a> τῶν οὐδέν τοι ἐγὼ κρύψω ἔπος οὐδ᾽ ἐπικεύσω.</p>
<p><a>ρ142</a> φῆ μιν ὅ γ᾽ ἐν νήσῳ ἰδέειν κρατέρ᾽ ἄλγε᾽ ἔχοντα,</p>
<p><a>ρ143</a> νύμφης ἐν μεγάροισι Καλυψοῦς, ἥ μιν ἀνάγκῃ</p>
<p><a>ρ144</a> ἴσχει: ὁ δ᾽ οὐ δύναται ἣν πατρίδα γαῖαν ἱκέσθαι.</p>
<p><a>ρ145</a> οὐ γάρ οἱ πάρα νῆες ἐπήρετμοι καὶ ἑταῖροι,</p>
<p><a>ρ146</a> οἵ κέν μιν πέμποιεν ἐπ᾽ εὐρέα νῶτα θαλάσσης</p>
<p><a>ρ147</a> ὣς ἔφατ᾽ Ἀτρεΐδης, δουρικλειτὸς Μενέλαος.</p>
<p><a>ρ148</a> ταῦτα τελευτήσας νεόμην: ἔδοσαν δέ μοι οὖρον</p>
<p><a>ρ149</a> ἀθάνατοι, τοί μ᾽ ὦκα φίλην ἐς πατρίδ᾽ ἔπεμψαν.</p>
<p><a>ρ150</a> ὣς φάτο,  τῇ δ᾽ ἄρα θυμὸν ἐνὶ στήθεσσιν ὄρινε.</p>
<p><a>ρ151</a> τοῖσι δὲ καὶ μετέειπε Θεοκλύμενος θεοειδής:</p>
<p><a>ρ152</a> ὦ γύναι αἰδοίη Λαερτιάδεω Ὀδυσῆος,</p>
<p><a>ρ153</a> ἦ τοι ὅ γ᾽ οὐ σάφα οἶδεν, ἐμεῖο δὲ σύνθεο μῦθον:</p>
<p><a>ρ154</a> ἀτρεκέως γάρ σοι μαντεύσομαι οὐδ᾽ ἐπικεύσω:</p>
<p><a>ρ155</a> ἴστω νῦν Ζεὺς πρῶτα θεῶν,  ξενίη τε τράπεζα</p>
<p><a>ρ156</a> ἱστίη τ᾽ Ὀδυσῆος ἀμύμονος, ἣν ἀφικάνω,</p>
<p><a>ρ157</a> ὡς ἦ τοι Ὀδυσεὺς ἤδη ἐν πατρίδι γαίῃ,</p>
<p><a>ρ158</a> ἥμενος ἢ ἕρπων, τάδε πευθόμενος κακὰ ἔργα,</p>
<p><a>ρ159</a> ἔστιν, ἀτὰρ μνηστῆρσι κακὸν πάντεσσι φυτεύει:</p>
<p><a>ρ160</a> τοῖον ἐγὼν οἰωνὸν ἐϋσσέλμου ἐπὶ νηὸς</p>
<p><a>ρ161</a> ἥμενος ἐφρασάμην καὶ Τηλεμάχῳ ἐγεγώνευν.</p>
<p><a>ρ162</a> τὸν δ᾽ αὖτε προσέειπε περίφρων Πηνελόπεια:</p>
<p><a>ρ163</a> αἲ γὰρ τοῦτο, ξεῖνε, ἔπος τετελεσμένον εἴη:</p>
<p><a>ρ164</a> τῷ κε τάχα γνοίης φιλότητά τε πολλά τε δῶρα</p>
<p><a>ρ165</a> ἐξ ἐμεῦ,  ὡς ἄν τίς σε συναντόμενος μακαρίζοι.</p>
<p><a>ρ166</a> ὣς οἱ μὲν τοιαῦτα πρὸς ἀλλήλους ἀγόρευον,</p>
<p><a>ρ167</a> μνηστῆρες δὲ πάροιθεν Ὀδυσσῆος μεγάροιο</p>
<p><a>ρ168</a> δίσκοισιν τέρποντο καὶ αἰγανέῃσιν ἱέντες,</p>
<p><a>ρ169</a> ἐν τυκτῷ δαπέδῳ, ὅθι περ πάρος ὕβριν ἔχοντες.</p>
<p><a>ρ170</a> ἀλλ᾽ ὅτε δὴ δείπνηστος ἔην καὶ ἐπήλυθε μῆλα</p>
<p><a>ρ171</a> πάντοθεν ἐξ ἀγρῶν, οἱ δ᾽ ἤγαγον οἳ τὸ πάρος περ,</p>
<p><a>ρ172</a> καὶ τότε δή σφιν ἔειπε Μέδων: ὃς γάρ ῥα μάλιστα</p>
<p><a>ρ173</a> ἥνδανε κηρύκων, καὶ σφιν παρεγίγνετο δαιτί:</p>
<p><a>ρ174</a> κοῦροι, ἐπεὶ δὴ πάντες ἐτέρφθητε φρέν᾽ ἀέθλοις,</p>
<p><a>ρ175</a> ἔρχεσθε πρὸς δώμαθ᾽,  ἵν᾽ ἐντυνώμεθα δαῖτα:</p>
<p><a>ρ176</a> οὐ μὲν γάρ τι χέρειον ἐν ὥρῃ δεῖπνον ἑλέσθαι.</p>
<p><a>ρ177</a> ὣς ἔφαθ᾽, οἱ δ᾽ ἀνστάντες ἔβαν πείθοντό τε μύθῳ.</p>
<p><a>ρ178</a> αὐτὰρ ἐπεί ῥ᾽ ἵκοντο δόμους εὖ ναιετάοντας,</p>
<p><a>ρ179</a> χλαίνας μὲν κατέθεντο κατὰ κλισμούς τε θρόνους τε,</p>
<p><a>ρ180</a> οἱ δ᾽ ἱέρευον ὄϊς μεγάλους καὶ πίονας αἶγας,</p>
<p><a>ρ181</a> ἵρευον δὲ σύας σιάλους καὶ βοῦν ἀγελαίην,</p>
<p><a>ρ182</a> δαῖτ᾽ ἐντυνόμενοι. τοὶ δ᾽ ἐξ ἀγροῖο πόλινδε</p>
<p><a>ρ183</a> ὠτρύνοντ᾽ Ὀδυσεύς τ᾽ ἰέναι καὶ δῖος ὑφορβός.</p>
<p><a>ρ184</a> τοῖσι δὲ μύθων ἦρχε συβώτης, ὄρχαμος ἀνδρῶν:</p>
<p><a>ρ185</a> ξεῖν᾽,  ἐπεὶ ἂρ δὴ ἔπειτα πόλινδ᾽ ἰέναι μενεαίνεις</p>
<p><a>ρ186</a> σήμερον, ὡς ἐπέτελλεν ἄναξ ἐμός—ἦ σ᾽ ἂν ἐγώ γε</p>
<p><a>ρ187</a> αὐτοῦ βουλοίμην σταθμῶν ῥυτῆρα λιπέσθαι:</p>
<p><a>ρ188</a> ἀλλὰ τὸν αἰδέομαι καὶ δείδια, μή μοι ὀπίσσω</p>
<p><a>ρ189</a> νεικείῃ: χαλεπαὶ δέ τ᾽ ἀνάκτων εἰσὶν ὁμοκλαί—</p>
<p><a>ρ190</a> ἀλλ᾽ ἄγε νῦν ἴομεν: δὴ γὰρ μέμβλωκε μάλιστα</p>
<p><a>ρ191</a> ἦμαρ, ἀτὰρ τάχα τοι ποτὶ ἕσπερα ῥίγιον ἔσται.</p>
<p><a>ρ192</a> τὸν δ᾽ ἀπαμειβόμενος προσέφη πολύμητις Ὀδυσσεύς:</p>
<p><a>ρ193</a> γιγνώσκω, φρονέω: τά γε δὴ νοέοντι κελεύεις.</p>
<p><a>ρ194</a> ἀλλ᾽ ἴομεν, σὺ δ᾽ ἔπειτα διαμπερὲς ἡγεμόνευε.</p>
<p><a>ρ195</a> δὸς δέ μοι,  εἴ ποθί τοι ῥόπαλον τετμημένον ἐστίν,</p>
<p><a>ρ196</a> σκηρίπτεσθ᾽, ἐπεὶ ἦ φατ᾽ ἀρισφαλέ᾽ ἔμμεναι οὐδόν.</p>
<p><a>ρ197</a> ἦ ῥα καὶ ἀμφ᾽ ὤμοισιν ἀεικέα βάλλετο πήρην,</p>
<p><a>ρ198</a> πυκνὰ ῥωγαλέην: ἐν δὲ στρόφος ἦεν ἀορτήρ:</p>
<p><a>ρ199</a> Εὔμαιος δ᾽ ἄρα οἱ σκῆπτρον θυμαρὲς ἔδωκε.</p>
<p><a>ρ200</a> τὼ βήτην,  σταθμὸν δὲ κύνες καὶ βώτορες ἄνδρες</p>
<p><a>ρ201</a> ῥύατ᾽ ὄπισθε μένοντες: ὁ δ᾽ ἐς πόλιν ἦγεν ἄνακτα</p>
<p><a>ρ202</a> πτωχῷ λευγαλέῳ ἐναλίγκιον ἠδὲ γέροντι,</p>
<p><a>ρ203</a> σκηπτόμενον: τὰ δὲ λυγρὰ περὶ χροῒ εἵματα ἕστο.</p>
<p><a>ρ204</a> ἀλλ᾽ ὅτε δὴ στείχοντες ὁδὸν κάτα παιπαλόεσσαν</p>
<p><a>ρ205</a> ἄστεος ἐγγὺς ἔσαν καὶ ἐπὶ κρήνην ἀφίκοντο</p>
<p><a>ρ206</a> τυκτὴν καλλίροον, ὅθεν ὑδρεύοντο πολῖται,</p>
<p><a>ρ207</a> τὴν ποίησ᾽ Ἴθακος καὶ Νήριτος ἠδὲ Πολύκτωρ:</p>
<p><a>ρ208</a> ἀμφὶ δ᾽ ἄρ᾽ αἰγείρων ὑδατοτρεφέων ἦν ἄλσος,</p>
<p><a>ρ209</a> πάντοσε κυκλοτερές, κατὰ δὲ ψυχρὸν ῥέεν ὕδωρ</p>
<p><a>ρ210</a> ὑψόθεν ἐκ πέτρης: βωμὸς δ᾽ ἐφύπερθε τέτυκτο</p>
<p><a>ρ211</a> νυμφάων, ὅθι πάντες ἐπιρρέζεσκον ὁδῖται:</p>
<p><a>ρ212</a> ἔνθα σφέας ἐκίχαν᾽ υἱὸς Δολίοιο Μελανθεὺς</p>
<p><a>ρ213</a> αἶγας ἄγων, αἳ πᾶσι μετέπρεπον αἰπολίοισι,</p>
<p><a>ρ214</a> δεῖπνον μνηστήρεσσι: δύω δ᾽ ἅμ᾽ ἕποντο νομῆες.</p>
<p><a>ρ215</a> τοὺς δὲ ἰδὼν νείκεσσεν ἔπος τ᾽ ἔφατ᾽ ἔκ τ᾽ ὀνόμαζεν,</p>
<p><a>ρ216</a> ἔκπαγλον καὶ ἀεικές: ὄρινε δὲ κῆρ Ὀδυσῆος:</p>
<p><a>ρ217</a> νῦν μὲν δὴ μάλα πάγχυ κακὸς κακὸν ἡγηλάζει,</p>
<p><a>ρ218</a> ὡς αἰεὶ τὸν ὁμοῖον ἄγει θεὸς ὡς τὸν ὁμοῖν.</p>
<p><a>ρ219</a> πῇ δὴ τόνδε μολοβρὸν ἄγεις, ἀμέγαρτε συβῶτα,</p>
<p><a>ρ220</a> πτωχὸν ἀνιηρόν δαιτῶν ἀπολυμαντῆρα;</p>
<p><a>ρ221</a> ὃς πολλῇς φλιῇσι παραστὰς θλίψεται ὤμους,</p>
<p><a>ρ222</a> αἰτίζων ἀκόλους, οὐκ ἄορας οὐδὲ λέβητας:</p>
<p><a>ρ223</a> τόν κ᾽ εἴ μοι δοίης σταθμῶν ῥυτῆρα γενέσθαι</p>
<p><a>ρ224</a> σηκοκόρον τ᾽ ἔμεναι θαλλόν τ᾽ ἐρίφοισι φορῆναι,</p>
<p><a>ρ225</a> καί κεν ὀρὸν πίνων μεγάλην ἐπιγουνίδα θεῖτο.</p>
<p><a>ρ226</a> ἀλλ᾽ ἐπεὶ οὖν δὴ ἔργα κάκ᾽ ἔμμαθεν, οὐκ ἐθελήσει</p>
<p><a>ρ227</a> ἔργον ἐποίχεσθαι, ἀλλὰ πτώσσων κατὰ δῆμον</p>
<p><a>ρ228</a> βούλεται αἰτίζων βόσκειν ἣν γαστέρ᾽ ἄναλτον.</p>
<p><a>ρ229</a> ἀλλ᾽ ἔκ τοι ἐρέω, τὸ δὲ καὶ τετελεσμένον ἔσται:</p>
<p><a>ρ230</a> αἴ κ᾽ ἔλθῃ πρὸς δώματ᾽ Ὀδυσσῆος θείοιο,</p>
<p><a>ρ231</a> πολλά οἱ ἀμφὶ κάρη σφέλα ἀνδρῶν ἐκ παλαμάων</p>
<p><a>ρ232</a> πλευραὶ ἀποτρίψουσι δόμον κάτα βαλλομένοιο.</p>
<p><a>ρ233</a> ὣς φάτο, καὶ παριὼν λὰξ ἔνθορεν ἀφραδίῃσιν</p>
<p><a>ρ234</a> ἰσχίῳ: οὐδέ μιν ἐκτὸς ἀταρπιτοῦ ἐστυφέλιξεν,</p>
<p><a>ρ235</a> ἀλλ᾽ ἔμεν᾽ ἀσφαλέως: ὁ δὲ μερμήριξεν Ὀδυσσεὺς</p>
<p><a>ρ236</a> ἠὲ μεταΐξας ῥοπάλῳ ἐκ θυμὸν ἕλοιτο,</p>
<p><a>ρ237</a> ἦ πρὸς γῆν ἐλάσειε κάρη ἀμφουδὶς ἀείρας.</p>
<p><a>ρ238</a> ἀλλ᾽ ἐπετόλμησε, φρεσὶ δ᾽ ἔσχετο: τὸν δὲ συβώτης</p>
<p><a>ρ239</a> νείκεσ᾽ ἐσάντα ἰδών, μέγα δ᾽ εὔξατο χεῖρας ἀνασχών:</p>
<p><a>ρ240</a> νύμφαι κρηναῖαι,  κοῦραι Διός, εἴ ποτ᾽ Ὀδυσσεὺς</p>
<p><a>ρ241</a> ὔμμ᾽ ἐπὶ μηρί᾽ ἔκηε, καλύψας πίονι δημῷ,</p>
<p><a>ρ242</a> ἀρνῶν ἠδ᾽ ἐρίφων, τόδε μοι κρηήνατ᾽ ἐέλδωρ,</p>
<p><a>ρ243</a> ὡς ἔλθοι μὲν κεῖνος ἀνήρ, ἀγάγοι δέ ἑ δαίμων:</p>
<p><a>ρ244</a> τῷ κέ τοι ἀγλαΐας γε διασκεδάσειεν ἁπάσας,</p>
<p><a>ρ245</a> τὰς νῦν ὑβρίζων φορέεις,  ἀλαλήμενος αἰεὶ</p>
<p><a>ρ246</a> ἄστυ κάτ᾽: αὐτὰρ μῆλα κακοὶ φθείρουσι νομῆες.</p>
<p><a>ρ247</a> τὸν δ᾽ αὖτε προσέειπε Μελάνθιος, αἰπόλος αἰγῶν:</p>
<p><a>ρ248</a> ὢ πόποι, οἶον ἔειπε κύων ὀλοφώϊα εἰδώς,</p>
<p><a>ρ249</a> τόν ποτ᾽ ἐγὼν ἐπὶ νηὸς ἐϋσσέλμοιο μελαίνης</p>
<p><a>ρ250</a> ἄξω τῆλ᾽ Ἰθάκης, ἵνα μοι βίοτον πολὺν ἄλφοι.</p>
<p><a>ρ251</a> αἲ γὰρ Τηλέμαχον βάλοι ἀργυρότοξος Ἀπόλλων</p>
<p><a>ρ252</a> σήμερον ἐν μεγάροις, ἢ ὑπὸ μνηστῆρσι δαμείη,</p>
<p><a>ρ253</a> ὡς Ὀδυσῆΐ γε τηλοῦ ἀπώλετο νόστιμον ἦμαρ.</p>
<p><a>ρ254</a> ὣς εἰπὼν τοὺς μὲν λίπεν αὐτοῦ ἦκα κιόντας,</p>
<p><a>ρ255</a> αὐτὰρ ὁ βῆ,  μάλα δ᾽ ὦκα δόμους ἵκανεν ἄνακτος.</p>
<p><a>ρ256</a> αὐτίκα δ᾽ εἴσω ἴεν, μετὰ δὲ μνηστῆρσι καθῖζεν,</p>
<p><a>ρ257</a> ἀντίον Εὐρυμάχου: τὸν γὰρ φιλέεσκε μάλιστα.</p>
<p><a>ρ258</a> τῷ πάρα μὲν κρειῶν μοῖραν θέσαν οἳ πονέοντο,</p>
<p><a>ρ259</a> σῖτον δ᾽ αἰδοίη ταμίη παρέθηκε φέρουσα</p>
<p><a>ρ260</a> ἔδμεναι.  ἀγχίμολον δ᾽ Ὀδυσεὺς καὶ δῖος ὑφορβὸς</p>
<p><a>ρ261</a> στήτην ἐρχομένω, περὶ δέ σφεας ἤλυθ᾽ ἰωὴ</p>
<p><a>ρ262</a> φόρμιγγος γλαφυρῆς: ἀνὰ γάρ σφισι βάλλετ᾽ ἀείδειν</p>
<p><a>ρ263</a> Φήμιος: αὐτὰρ ὁ χειρὸς ἑλὼν προσέειπε συβώτην:</p>
<p><a>ρ264</a> Εὔμαι᾽, ἦ μάλα δὴ τάδε δώματα κάλ᾽ Ὀδυσῆος,</p>
<p><a>ρ265</a> ῥεῖα δ᾽ ἀρίγνωτ᾽ ἐστὶ καὶ ἐν πολλοῖσιν ἰδέσθαι.</p>
<p><a>ρ266</a> ἐξ ἑτέρων ἕτερ᾽ ἐστίν, ἐπήσκηται δέ οἱ αὐλὴ</p>
<p><a>ρ267</a> τοίχῳ καὶ θριγκοῖσι, θύραι δ᾽ εὐερκέες εἰσὶ</p>
<p><a>ρ268</a> δικλίδες: οὐκ ἄν τίς μιν ἀνὴρ ὑπεροπλίσσαιτο.</p>
<p><a>ρ269</a> γιγνώσκω δ᾽ ὅτι πολλοὶ ἐν αὐτῷ δαῖτα τίθενται</p>
<p><a>ρ270</a> ἄνδρες,  ἐπεὶ κνίση μὲν ἀνήνοθεν, ἐν δέ τε φόρμιγξ</p>
<p><a>ρ271</a> ἠπύει, ἣν ἄρα δαιτὶ θεοὶ ποίησαν ἑταίρην.</p>
<p><a>ρ272</a> τὸν δ᾽ ἀπαμειβόμενος προσέφης, Εὔμαιε συβῶτα:</p>
<p><a>ρ273</a> ῥεῖ᾽ ἔγνως, ἐπεὶ οὐδὲ τά τ᾽ ἄλλα πέρ ἐσσ᾽ ἀνοήμων.</p>
<p><a>ρ274</a> ἀλλ᾽ ἄγε δὴ φραζώμεθ᾽ ὅπως ἔσται τάδε ἔργα.</p>
<p><a>ρ275</a> ἠὲ σὺ πρῶτος ἔσελθε δόμους εὖ ναιετάοντας,</p>
<p><a>ρ276</a> δύσεο δὲ μνηστῆρας, ἐγὼ δ᾽ ὑπολείψομαι αὐτοῦ:</p>
<p><a>ρ277</a> εἰ δ᾽ ἐθέλεις, ἐπίμεινον, ἐγὼ δ᾽ εἶμι προπάροιθε:</p>
<p><a>ρ278</a> μηδὲ σὺ δηθύνειν, μή τίς σ᾽ ἔκτοσθε νοήσας</p>
<p><a>ρ279</a> ἢ βάλῃ ἢ ἐλάσῃ: τὰ δέ σε φράζεσθαι ἄνωγα.</p>
<p><a>ρ280</a> τὸν δ᾽ ἠμείβετ᾽ ἔπειτα πολύτλας δῖος Ὀδυσσεύς:</p>
<p><a>ρ281</a> γιγνώσκω, φρονέω: τά γε δὴ νοέοντι κελεύεις.</p>
<p><a>ρ282</a> ἀλλ᾽ ἔρχευ προπάροιθεν, ἐγὼ δ᾽ ὑπολείψομαι αὐτοῦ.</p>
<p><a>ρ283</a> οὐ γάρ τι πληγέων ἀδαήμων οὐδὲ βολάων:</p>
<p><a>ρ284</a> τολμήεις μοι θυμός, ἐπεὶ κακὰ πολλὰ πέπονθα</p>
<p><a>ρ285</a> κύμασι καὶ πολέμῳ: μετὰ καὶ τόδε τοῖσι γενέσθω:</p>
<p><a>ρ286</a> γαστέρα δ᾽ οὔ πως ἔστιν ἀποκρύψαι μεμαυῖαν,</p>
<p><a>ρ287</a> οὐλομένην, ἣ πολλὰ κάκ᾽ ἀνθρώποισι δίδωσι,</p>
<p><a>ρ288</a> τῆς ἕνεκεν καὶ νῆες ἐΰζυγοι ὁπλίζονται</p>
<p><a>ρ289</a> πόντον ἐπ᾽ ἀτρύγετον, κακὰ δυσμενέεσσι φέρουσαι.</p>
<p><a>ρ290</a> ὣς οἱ μὲν τοιαῦτα πρὸς ἀλλήλους ἀγόρευον:</p>
<p><a>ρ291</a> ἂν δὲ κύων κεφαλήν τε καὶ οὔατα κείμενος ἔσχεν,</p>
<p><a>ρ292</a> Ἄργος, Ὀδυσσῆος ταλασίφρονος, ὅν ῥά ποτ᾽ αὐτὸς</p>
<p><a>ρ293</a> θρέψε μέν, οὐδ᾽ ἀπόνητο, πάρος δ᾽ εἰς Ἴλιον ἱρὴν</p>
<p><a>ρ294</a> ᾤχετο. τὸν δὲ πάροιθεν ἀγίνεσκον νέοι ἄνδρες</p>
<p><a>ρ295</a> αἶγας ἐπ᾽ ἀγροτέρας ἠδὲ πρόκας ἠδὲ λαγωούς:</p>
<p><a>ρ296</a> δὴ τότε κεῖτ᾽ ἀπόθεστος ἀποιχομένοιο ἄνακτος,</p>
<p><a>ρ297</a> ἐν πολλῇ κόπρῳ, ἥ οἱ προπάροιθε θυράων</p>
<p><a>ρ298</a> ἡμιόνων τε βοῶν τε ἅλις κέχυτ᾽, ὄφρ᾽ ἂν ἄγοιεν</p>
<p><a>ρ299</a> δμῶες Ὀδυσσῆος τέμενος μέγα κοπρήσοντες:</p>
<p><a>ρ300</a> ἔνθα κύων κεῖτ᾽ Ἄργος,  ἐνίπλειος κυνοραιστέων.</p>
<p><a>ρ301</a> δὴ τότε γ᾽, ὡς ἐνόησεν Ὀδυσσέα ἐγγὺς ἐόντα,</p>
<p><a>ρ302</a> οὐρῇ μέν ῥ᾽ ὅ γ᾽ ἔσηνε καὶ οὔατα κάββαλεν ἄμφω,</p>
<p><a>ρ303</a> ἆσσον δ᾽ οὐκέτ᾽ ἔπειτα δυνήσατο οἷο ἄνακτος</p>
<p><a>ρ304</a> ἐλθέμεν: αὐτὰρ ὁ νόσφιν ἰδὼν ἀπομόρξατο δάκρυ,</p>
<p><a>ρ305</a> ῥεῖα λαθὼν Εὔμαιον,  ἄφαρ δ᾽ ἐρεείνετο μύθῳ:</p>
<p><a>ρ306</a> Εὔμαι᾽, ἦ μάλα θαῦμα, κύων ὅδε κεῖτ᾽ ἐνὶ κόπρῳ.</p>
<p><a>ρ307</a> καλὸς μὲν δέμας ἐστίν, ἀτὰρ τόδε γ᾽ οὐ σάφα οἶδα,</p>
<p><a>ρ308</a> εἰ δὴ καὶ ταχὺς ἔσκε θέειν ἐπὶ εἴδεϊ τῷδε,</p>
<p><a>ρ309</a> ἦ αὔτως οἷοί τε τραπεζῆες κύνες ἀνδρῶν</p>
<p><a>ρ310</a> γίγνοντ᾽: ἀγλαΐης δ᾽ ἕνεκεν κομέουσιν ἄνακτες.</p>
<p><a>ρ311</a> τὸν δ᾽ ἀπαμειβόμενος προσέφης, Εὔμαιε συβῶτα:</p>
<p><a>ρ312</a> καὶ λίην ἀνδρός γε κύων ὅδε τῆλε θανόντος.</p>
<p><a>ρ313</a> εἰ τοιόσδ᾽ εἴη ἠμὲν δέμας ἠδὲ καὶ ἔργα,</p>
<p><a>ρ314</a> οἷόν μιν Τροίηνδε κιὼν κατέλειπεν Ὀδυσσεύς,</p>
<p><a>ρ315</a> αἶψά κε θηήσαιο ἰδὼν ταχυτῆτα καὶ ἀλκήν.</p>
<p><a>ρ316</a> οὐ μὲν γάρ τι φύγεσκε βαθείης βένθεσιν ὕλης</p>
<p><a>ρ317</a> κνώδαλον, ὅττι δίοιτο: καὶ ἴχνεσι γὰρ περιῄδη:</p>
<p><a>ρ318</a> νῦν δ᾽ ἔχεται κακότητι, ἄναξ δέ οἱ ἄλλοθι πάτρης</p>
<p><a>ρ319</a> ὤλετο, τὸν δὲ γυναῖκες ἀκηδέες οὐ κομέουσι.</p>
<p><a>ρ320</a> δμῶες δ᾽,  εὖτ᾽ ἂν μηκέτ᾽ ἐπικρατέωσιν ἄνακτες,</p>
<p><a>ρ321</a> οὐκέτ᾽ ἔπειτ᾽ ἐθέλουσιν ἐναίσιμα ἐργάζεσθαι:</p>
<p><a>ρ322</a> ἥμισυ γάρ τ᾽ ἀρετῆς ἀποαίνυται εὐρύοπα Ζεὺς</p>
<p><a>ρ323</a> ἀνέρος, εὖτ᾽ ἄν μιν κατὰ δούλιον ἦμαρ ἕλῃσιν.</p>
<p><a>ρ324</a> ὣς εἰπὼν εἰσῆλθε δόμους εὖ ναιετάοντας,</p>
<p><a>ρ325</a> βῆ δ᾽ ἰθὺς μεγάροιο μετὰ μνηστῆρας ἀγαυούς.</p>
<p><a>ρ326</a> Ἄργον δ᾽ αὖ κατὰ μοῖρ᾽ ἔλαβεν μέλανος θανάτοιο,</p>
<p><a>ρ327</a> αὐτίκ᾽ ἰδόντ᾽ Ὀδυσῆα ἐεικοστῷ ἐνιαυτῷ.</p>
<p><a>ρ328</a> τὸν δὲ πολὺ πρῶτος ἴδε Τηλέμαχος θεοειδὴς</p>
<p><a>ρ329</a> ἐρχόμενον κατὰ δῶμα συβώτην, ὦκα δ᾽ ἔπειτα</p>
<p><a>ρ330</a> νεῦσ᾽ ἐπὶ οἷ καλέσας: ὁ δὲ παπτήνας ἕλε δίφρον</p>
<p><a>ρ331</a> κείμενον, ἔνθα τε δαιτρὸς ἐφίζεσκε κρέα πολλὰ</p>
<p><a>ρ332</a> δαιόμενος μνηστῆρσι δόμον κάτα δαινυμένοισι:</p>
<p><a>ρ333</a> τὸν κατέθηκε φέρων πρὸς Τηλεμάχοιο τράπεζαν</p>
<p><a>ρ334</a> ἀντίον, ἔνθα δ᾽ ἄρ᾽ αὐτὸς ἐφέζετο: τῷ δ᾽ ἄρα κῆρυξ</p>
<p><a>ρ335</a> μοῖραν ἑλὼν ἐτίθει κανέου τ᾽ ἐκ σῖτον ἀείρας.</p>
<p><a>ρ336</a> ἀγχίμολον δὲ μετ᾽ αὐτὸν ἐδύσετο δώματ᾽ Ὀδυσσεύς,</p>
<p><a>ρ337</a> πτωχῷ λευγαλέῳ ἐναλίγκιος ἠδὲ γέροντι,</p>
<p><a>ρ338</a> σκηπτόμενος: τὰ δὲ λυγρὰ περὶ χροΐ εἵματα ἕστο.</p>
<p><a>ρ339</a> ἷζε δ᾽ ἐπὶ μελίνου οὐδοῦ ἔντοσθε θυράων,</p>
<p><a>ρ340</a> κλινάμενος σταθμῷ κυπαρισσίνῳ,  ὅν ποτε τέκτων</p>
<p><a>ρ341</a> ξέσσεν ἐπισταμένως καὶ ἐπὶ στάθμην ἴθυνεν.</p>
<p><a>ρ342</a> Τηλέμαχος δ᾽ ἐπὶ οἷ καλέσας προσέειπε συβώτην,</p>
<p><a>ρ343</a> ἄρτον τ᾽ οὖλον ἑλὼν περικαλλέος ἐκ κανέοιο</p>
<p><a>ρ344</a> καὶ κρέας, ὥς οἱ χεῖρες ἐχάνδανον ἀμφιβαλόντι:</p>
<p><a>ρ345</a> δὸς τῷ ξείνῳ ταῦτα φέρων αὐτόν τε κέλευε</p>
<p><a>ρ346</a> αἰτίζειν μάλα πάντας ἐποιχόμενον μνηστῆρας:</p>
<p><a>ρ347</a> αἰδὼς δ᾽ οὐκ ἀγαθὴ κεχρημένῳ ἀνδρὶ παρεῖναι.</p>
<p><a>ρ348</a> ὣς φάτο, βῆ δὲ συφορβός, ἐπεὶ τὸν μῦθον ἄκουσεν,</p>
<p><a>ρ349</a> ἀγχοῦ δ᾽ ἱστάμενος ἔπεα πτερόεντ᾽ ἀγόρευε:</p>
<p><a>ρ350</a> Τηλέμαχός τοι,  ξεῖνε, διδοῖ τάδε, καί σε κελεύει</p>
<p><a>ρ351</a> αἰτίζειν μάλα πάντας ἐποιχόμενον μνηστῆρας:</p>
<p><a>ρ352</a> αἰδῶ δ᾽ οὐκ ἀγαθήν φησ᾽ ἔμμεναι ἀνδρὶ προΐκτῃ.</p>
<p><a>ρ353</a> τὸν δ᾽ ἀπαμειβόμενος προσέφη πολύμητις Ὀδυσσεύς:</p>
<p><a>ρ354</a> Ζεῦ ἄνα, Τηλέμαχόν μοι ἐν ἀνδράσιν ὄλβιον εἶναι,</p>
<p><a>ρ355</a> καί οἱ πάντα γένοιθ᾽ ὅσσα φρεσὶν ᾗσι μενοινᾷ.</p>
<p><a>ρ356</a> ἦ ῥα καὶ ἀμφοτέρῃσιν ἐδέξατο καὶ κατέθηκεν</p>
<p><a>ρ357</a> αὖθι ποδῶν προπάροιθεν, ἀεικελίης ἐπὶ πήρης,</p>
<p><a>ρ358</a> ἤσθιε δ᾽ ἧος ἀοιδὸς ἐνὶ μεγάροισιν ἄειδεν:</p>
<p><a>ρ359</a> εὖθ᾽ ὁ δεδειπνήκειν, ὁ δ᾽ ἐπαύετο θεῖος ἀοιδός.</p>
<p><a>ρ360</a> μνηστῆρες δ᾽ ὁμάδησαν ἀνὰ μέγαρ᾽.  αὐτὰρ Ἀθήνη,</p>
<p><a>ρ361</a> ἄγχι παρισταμένη Λαερτιάδην Ὀδυσῆα</p>
<p><a>ρ362</a> ὤτρυν᾽, ὡς ἂν πύρνα κατὰ μνηστῆρας ἀγείροι,</p>
<p><a>ρ363</a> γνοίη θ᾽ οἵ τινές εἰσιν ἐναίσιμοι οἵ τ᾽ ἀθέμιστοι:</p>
<p><a>ρ364</a> ἀλλ᾽ οὐδ᾽ ὥς τιν᾽ ἔμελλ᾽ ἀπαλεξήσειν κακότητος.</p>
<p><a>ρ365</a> βῆ δ᾽ ἴμεν αἰτήσων ἐνδέξια φῶτα ἕκαστον,</p>
<p><a>ρ366</a> πάντοσε χεῖρ᾽ ὀρέγων, ὡς εἰ πτωχὸς πάλαι εἴη.</p>
<p><a>ρ367</a> οἱ δ᾽ ἐλεαίροντες δίδοσαν, καὶ ἐθάμβεον αὐτόν,</p>
<p><a>ρ368</a> ἀλλήλους τ᾽ εἴροντο τίς εἴη καὶ πόθεν ἔλθοι.</p>
<p><a>ρ369</a> τοῖσι δὲ καὶ μετέειπε Μελάνθιος, αἰπόλος αἰγῶν:</p>
<p><a>ρ370</a> κέκλυτέ μευ,  μνηστῆρες ἀγακλειτῆς βασιλείης,</p>
<p><a>ρ371</a> τοῦδε περὶ ξείνου: ἦ γάρ μιν πρόσθεν ὄπωπα.</p>
<p><a>ρ372</a> ἦ τοι μέν οἱ δεῦρο συβώτης ἡγεμόνευεν,</p>
<p><a>ρ373</a> αὐτὸν δ᾽ οὐ σάφα οἶδα, πόθεν γένος εὔχεται εἶναι.</p>
<p><a>ρ374</a> ὣς ἔφατ᾽, Ἀντίνοος δ᾽ ἔπεσιν νείκεσσε συβώτην:</p>
<p><a>ρ375</a> ὦ ἀρίγνωτε συβῶτα,  τίη δὲ σὺ τόνδε πόλινδε</p>
<p><a>ρ376</a> ἤγαγες; ἦ οὐχ ἅλις ἧμιν ἀλήμονές εἰσι καὶ ἄλλοι,</p>
<p><a>ρ377</a> πτωχοὶ ἀνιηροί, δαιτῶν ἀπολυμαντῆρες;</p>
<p><a>ρ378</a> ἦ ὄνοσαι ὅτι τοι βίοτον κατέδουσιν ἄνακτος</p>
<p><a>ρ379</a> ἐνθάδ᾽ ἀγειρόμενοι, σὺ δὲ καὶ προτὶ τόνδ᾽ ἐκάλεσσας;</p>
<p><a>ρ380</a> τὸν δ᾽ ἀπαμειβόμενος προσέφης,  Εὔμαιε συβῶτα:</p>
<p><a>ρ381</a> Ἀντίνο᾽, οὐ μὲν καλὰ καὶ ἐσθλὸς ἐὼν ἀγορεύεις:</p>
<p><a>ρ382</a> τίς γὰρ δὴ ξεῖνον καλεῖ ἄλλοθεν αὐτὸς ἐπελθὼν</p>
<p><a>ρ383</a> ἄλλον γ᾽, εἰ μὴ τῶν οἳ δημιοεργοὶ ἔασι,</p>
<p><a>ρ384</a> μάντιν ἢ ἰητῆρα κακῶν ἢ τέκτονα δούρων,</p>
<p><a>ρ385</a> ἢ καὶ θέσπιν ἀοιδόν,  ὅ κεν τέρπῃσιν ἀείδων;</p>
<p><a>ρ386</a> οὗτοι γὰρ κλητοί γε βροτῶν ἐπ᾽ ἀπείρονα γαῖαν:</p>
<p><a>ρ387</a> πτωχὸν δ᾽ οὐκ ἄν τις καλέοι τρύξοντα ἓ αὐτόν.</p>
<p><a>ρ388</a> ἀλλ᾽ αἰεὶ χαλεπὸς περὶ πάντων εἶς μνηστήρων</p>
<p><a>ρ389</a> δμωσὶν Ὀδυσσῆος, πέρι δ᾽ αὖτ᾽ ἐμοί: αὐτὰρ ἐγώ γε</p>
<p><a>ρ390</a> οὐκ ἀλέγω,  ἧός μοι ἐχέφρων Πηνελόπεια</p>
<p><a>ρ391</a> ζώει ἐνὶ μεγάροις καὶ Τηλέμαχος θεοειδής.</p>
<p><a>ρ392</a> τὸν δ᾽ αὖ Τηλέμαχος πεπνυμένος ἀντίον ηὔδα:</p>
<p><a>ρ393</a> σίγα, μή μοι τοῦτον ἀμείβεο πολλὰ ἔπεσσιν:</p>
<p><a>ρ394</a> Ἀντίνοος δ᾽ εἴωθε κακῶς ἐρεθιζέμεν αἰεὶ</p>
<p><a>ρ395</a> μύθοισιν χαλεποῖσιν,  ἐποτρύνει δὲ καὶ ἄλλους.</p>
<p><a>ρ396</a> ἦ ῥα καὶ Ἀντίνοον ἔπεα πτερόεντα προσηύδα:</p>
<p><a>ρ397</a> Ἀντίνο᾽, ἦ μευ καλὰ πατὴρ ὣς κήδεαι υἷος,</p>
<p><a>ρ398</a> ὃς τὸν ξεῖνον ἄνωγας ἀπὸ μεγάροιο διέσθαι</p>
<p><a>ρ399</a> μύθῳ ἀναγκαίῳ: μὴ τοῦτο θεὸς τελέσειε.</p>
<p><a>ρ400</a> δός οἱ ἑλών: οὔ τοι φθονέω: κέλομαι γὰρ ἐγώ γε:</p>
<p><a>ρ401</a> μήτ᾽ οὖν μητέρ᾽ ἐμὴν ἅζευ τό γε μήτε τιν᾽ ἄλλον</p>
<p><a>ρ402</a> δμώων, οἳ κατὰ δώματ᾽ Ὀδυσσῆος θείοιο.</p>
<p><a>ρ403</a> ἀλλ᾽ οὔ τοι τοιοῦτον ἐνὶ στήθεσσι νόημα:</p>
<p><a>ρ404</a> αὐτὸς γὰρ φαγέμεν πολὺ βούλεαι ἢ δόμεν ἄλλῳ.</p>
<p><a>ρ405</a> τὸν δ᾽ αὖτ᾽ Ἀντίνοος ἀπαμειβόμενος προσέειπε:</p>
<p><a>ρ406</a> Τηλέμαχ᾽ ὑψαγόρη, μένος ἄσχετε, ποῖον ἔειπες.</p>
<p><a>ρ407</a> εἴ οἱ τόσσον ἅπαντες ὀρέξειαν μνηστῆρες,</p>
<p><a>ρ408</a> καί κέν μιν τρεῖς μῆνας ἀπόπροθεν οἶκος ἐρύκοι.</p>
<p><a>ρ409</a> ὣς ἄρ᾽ ἔφη, καὶ θρῆνυν ἑλὼν ὑπέφηνε τραπέζης</p>
<p><a>ρ410</a> κείμενον,  ᾧ ῥ᾽ ἔπεχεν λιπαροὺς πόδας εἰλαπινάζων:</p>
<p><a>ρ411</a> οἱ δ᾽ ἄλλοι πάντες δίδοσαν, πλῆσαν δ᾽ ἄρα πήρην</p>
<p><a>ρ412</a> σίτου καὶ κρειῶν: τάχα δὴ καὶ ἔμελλεν Ὀδυσσεὺς</p>
<p><a>ρ413</a> αὖτις ἐπ᾽ οὐδὸν ἰὼν προικὸς γεύσεσθαι Ἀχαιῶν:</p>
<p><a>ρ414</a> στῆ δὲ παρ᾽ Ἀντίνοον, καί μιν πρὸς μῦθον ἔειπε:</p>
<p><a>ρ415</a> δός,  φίλος: οὐ μέν μοι δοκέεις ὁ κάκιστος Ἀχαιῶν</p>
<p><a>ρ416</a> ἔμμεναι, ἀλλ᾽ ὤριστος, ἐπεὶ βασιλῆϊ ἔοικας.</p>
<p><a>ρ417</a> τῷ σε χρὴ δόμεναι καὶ λώϊον ἠέ περ ἄλλοι</p>
<p><a>ρ418</a> σίτου: ἐγὼ δέ κέ σε κλείω κατ᾽ ἀπείρονα γαῖαν.</p>
<p><a>ρ419</a> καὶ γὰρ ἐγώ ποτε οἶκον ἐν ἀνθρώποισιν ἔναιον</p>
<p><a>ρ420</a> ὄλβιος ἀφνειὸν καὶ πολλάκι δόσκον ἀλήτῃ,</p>
<p><a>ρ421</a> τοίῳ ὁποῖος ἔοι καὶ ὅτευ κεχρημένος ἔλθοι:</p>
<p><a>ρ422</a> ἦσαν δὲ δμῶες μάλα μυρίοι ἄλλα τε πολλὰ</p>
<p><a>ρ423</a> οἷσίν τ᾽ εὖ ζώουσι καὶ ἀφνειοὶ καλέονται.</p>
<p><a>ρ424</a> ἀλλὰ Ζεὺς ἀλάπαξε Κρονίων—ἤθελε γάρ που—</p>
<p><a>ρ425</a> ὅς μ᾽ ἅμα ληϊστῆρσι πολυπλάγκτοισιν ἀνῆκεν</p>
<p><a>ρ426</a> Αἴγυπτόνδ᾽ ἰέναι, δολιχὴν ὁδόν, ὄφρ᾽ ἀπολοίμην.</p>
<p><a>ρ427</a> στῆσα δ᾽ ἐν Αἰγύπτῳ ποταμῷ νέας ἀμφιελίσσας.</p>
<p><a>ρ428</a> ἔνθ᾽ ἦ τοι μὲν ἐγὼ κελόμην ἐρίηρας ἑταίρους</p>
<p><a>ρ429</a> αὐτοῦ πὰρ νήεσσι μένειν καὶ νῆας ἔρυσθαι,</p>
<p><a>ρ430</a> ὀπτῆρας δὲ κατὰ σκοπιὰς ὤτρυνα νέεσθαι.</p>
<p><a>ρ431</a> οἱ δ᾽ ὕβρει εἴξαντες, ἐπισπόμενοι μένεϊ σφῷ,</p>
<p><a>ρ432</a> αἶψα μάλ᾽ Αἰγυπτίων ἀνδρῶν περικαλλέας ἀγροὺς</p>
<p><a>ρ433</a> πόρθεον, ἐκ δὲ γυναῖκας ἄγον καὶ νήπια τέκνα,</p>
<p><a>ρ434</a> αὐτούς τ᾽ ἔκτεινον: τάχα δ᾽ ἐς πόλιν ἵκετ᾽ ἀϋτή.</p>
<p><a>ρ435</a> οἱ δὲ βοῆς ἀΐοντες ἅμ᾽ ἠοῖ φαινομένηφιν</p>
<p><a>ρ436</a> ἦλθον: πλῆτο δὲ πᾶν πεδίον πεζῶν τε καὶ ἵππων</p>
<p><a>ρ437</a> χαλκοῦ τε στεροπῆς: ἐν δὲ Ζεὺς τερπικέραυνος</p>
<p><a>ρ438</a> φύζαν ἐμοῖς ἑτάροισι κακὴν βάλεν, οὐδέ τις ἔτλη</p>
<p><a>ρ439</a> στῆναι ἐναντίβιον: περὶ γὰρ κακὰ πάντοθεν ἔστη.</p>
<p><a>ρ440</a> ἔνθ᾽ ἡμέων πολλοὺς μὲν ἀπέκτανον ὀξέϊ χαλκῷ,</p>
<p><a>ρ441</a> τοὺς δ᾽ ἄναγον ζωούς, σφίσιν ἐργάζεσθαι ἀνάγκῃ.</p>
<p><a>ρ442</a> αὐτὰρ ἔμ᾽ ἐς Κύπρον ξείνῳ δόσαν ἀντιάσαντι,</p>
<p><a>ρ443</a> Δμήτορι Ἰασίδῃ, ὃς Κύπρου ἶφι ἄνασσεν:</p>
<p><a>ρ444</a> ἔνθεν δὴ νῦν δεῦρο τόδ᾽ ἵκω πήματα πάσχων.</p>
<p><a>ρ445</a> τὸν δ᾽ αὖτ᾽ Ἀντίνοος ἀπαμείβετο φώνησέν τε:</p>
<p><a>ρ446</a> τίς δαίμων τόδε πῆμα προσήγαγε, δαιτὸς ἀνίην;</p>
<p><a>ρ447</a> στῆθ᾽ οὕτως ἐς μέσσον, ἐμῆς ἀπάνευθε τραπέζης,</p>
<p><a>ρ448</a> μὴ τάχα πικρὴν Αἴγυπτον καὶ Κύπρον ἵκηαι:</p>
<p><a>ρ449</a> ὥς τις θαρσαλέος καὶ ἀναιδής ἐσσι προΐκτης.</p>
<p><a>ρ450</a> ἑξείης πάντεσσι παρίστασαι: οἱ δὲ διδοῦσι</p>
<p><a>ρ451</a> μαψιδίως, ἐπεὶ οὔ τις ἐπίσχεσις οὐδ᾽ ἐλεητὺς</p>
<p><a>ρ452</a> ἀλλοτρίων χαρίσασθαι, ἐπεὶ πάρα πολλὰ ἑκάστῳ.</p>
<p><a>ρ453</a> τὸν δ᾽ ἀναχωρήσας προσέφη πολύμητις Ὀδυσσεύς:</p>
<p><a>ρ454</a> ὢ πόποι, οὐκ ἄρα σοί γ᾽ ἐπὶ εἴδεϊ καὶ φρένες ἦσαν:</p>
<p><a>ρ455</a> οὐ σύ γ᾽ ἂν ἐξ οἴκου σῷ ἐπιστάτῃ οὐδ᾽ ἅλα δοίης,</p>
<p><a>ρ456</a> ὃς νῦν ἀλλοτρίοισι παρήμενος οὔ τί μοι ἔτλης</p>
<p><a>ρ457</a> σίτου ἀποπροελὼν δόμεναι: τὰ δὲ πολλὰ πάρεστιν.</p>
<p><a>ρ458</a> ὣς ἔφατ᾽, Ἀντίνοος δ᾽ ἐχολώσατο κηρόθι μᾶλλον,</p>
<p><a>ρ459</a> καί μιν ὑπόδρα ἰδὼν ἔπεα πτερόεντα προσηύδα:</p>
<p><a>ρ460</a> νῦν δή σ᾽ οὐκέτι καλὰ διὲκ μεγάροιό γ᾽ ὀΐω</p>
<p><a>ρ461</a> ἂψ ἀναχωρήσειν, ὅτε δὴ καὶ ὀνείδεα βάζεις.</p>
<p><a>ρ462</a> ὣς ἄρ᾽ ἔφη, καὶ θρῆνυν ἑλὼν βάλε δεξιὸν ὦμον,</p>
<p><a>ρ463</a> πρυμνότατον κατὰ νῶτον: ὁ δ᾽ ἐστάθη ἠΰτε πέτρη</p>
<p><a>ρ464</a> ἔμπεδον, οὐδ᾽ ἄρα μιν σφῆλεν βέλος Ἀντινόοιο,</p>
<p><a>ρ465</a> ἀλλ᾽ ἀκέων κίνησε κάρη,  κακὰ βυσσοδομεύων.</p>
<p><a>ρ466</a> ἂψ δ᾽ ὅ γ᾽ ἐπ᾽ οὐδὸν ἰὼν κατ᾽ ἄρ᾽ ἕζετο, κὰδ δ᾽ ἄρα πήρην</p>
<p><a>ρ467</a> θῆκεν ἐϋπλείην, μετὰ δὲ μνηστῆρσιν ἔειπε:</p>
<p><a>ρ468</a> κέκλυτέ μευ, μνηστῆρες ἀγακλειτῆς βασιλείης,</p>
<p><a>ρ469</a> ὄφρ᾽ εἴπω τά με θυμὸς ἐνὶ στήθεσσι κελεύει.</p>
<p><a>ρ470</a> οὐ μὰν οὔτ᾽ ἄχος ἐστὶ μετὰ φρεσὶν οὔτε τι πένθος,</p>
<p><a>ρ471</a> ὁππότ᾽ ἀνὴρ περὶ οἷσι μαχειόμενος κτεάτεσσι</p>
<p><a>ρ472</a> βλήεται, ἢ περὶ βουσὶν ἢ ἀργεννῇς ὀΐεσσιν:</p>
<p><a>ρ473</a> αὐτὰρ ἔμ᾽ Ἀντίνοος βάλε γαστέρος εἵνεκα λυγρῆς,</p>
<p><a>ρ474</a> οὐλομένης, ἣ πολλὰ κάκ᾽ ἀνθρώποισι δίδωσιν.</p>
<p><a>ρ475</a> ἀλλ᾽ εἴ που πτωχῶν γε θεοὶ καὶ Ἐρινύες εἰσίν,</p>
<p><a>ρ476</a> Ἀντίνοον πρὸ γάμοιο τέλος θανάτοιο κιχείη.</p>
<p><a>ρ477</a> τὸν δ᾽ αὖτ᾽ Ἀντίνοος προσέφη, Εὐπείθεος υἱός:</p>
<p><a>ρ478</a> ἔσθι᾽ ἕκηλος, ξεῖνε, καθήμενος, ἢ ἄπιθ᾽ ἄλλῃ,</p>
<p><a>ρ479</a> μή σε νέοι διὰ δώματ᾽ ἐρύσσωσ᾽, οἷ᾽ ἀγορεύεις,</p>
<p><a>ρ480</a> ἢ ποδὸς ἢ καὶ χειρός,  ἀποδρύψωσι δὲ πάντα.</p>
<p><a>ρ481</a> ὣς ἔφαθ᾽, οἱ δ᾽ ἄρα πάντες ὑπερφιάλως νεμέσησαν:</p>
<p><a>ρ482</a> ὧδε δέ τις εἴπεσκε νέων ὑπερηνορεόντων:</p>
<p><a>ρ483</a> Ἀντίνο᾽, οὐ μὲν κάλ᾽ ἔβαλες δύστηνον ἀλήτην,</p>
<p><a>ρ484</a> οὐλόμεν᾽, εἰ δή πού τις ἐπουράνιος θεός ἐστιν.</p>
<p><a>ρ485</a> καί τε θεοὶ ξείνοισιν ἐοικότες ἀλλοδαποῖσι,</p>
<p><a>ρ486</a> παντοῖοι τελέθοντες, ἐπιστρωφῶσι πόληας,</p>
<p><a>ρ487</a> ἀνθρώπων ὕβριν τε καὶ εὐνομίην ἐφορῶντες.</p>
<p><a>ρ488</a> ὣς ἄρ᾽ ἔφαν μνηστῆρες, ὁ δ᾽ οὐκ ἐμπάζετο μύθων.</p>
<p><a>ρ489</a> Τηλέμαχος δ᾽ ἐν μὲν κραδίῃ μέγα πένθος ἄεξε</p>
<p><a>ρ490</a> βλημένου, οὐδ᾽ ἄρα δάκρυ χαμαὶ βάλεν ἐκ βλεφάροιϊν,</p>
<p><a>ρ491</a> ἀλλ᾽ ἀκέων κίνησε κάρη,  κακὰ βυσσοδομεύων.</p>
<p><a>ρ492</a> τοῦ δ᾽ ὡς οὖν ἤκουσε περίφρων Πηνελόπεια</p>
<p><a>ρ493</a> βλημένου ἐν μεγάρῳ, μετ᾽ ἄρα δμῳῇσιν ἔειπεν:</p>
<p><a>ρ494</a> αἴθ᾽ οὕτως αὐτόν σε βάλοι κλυτότοξος Ἀπόλλων.</p>
<p><a>ρ495</a> τὴν δ᾽ αὖτ᾽ Εὐρυνόμη ταμίη πρὸς μῦθον ἔειπεν:</p>
<p><a>ρ496</a> εἰ γὰρ ἐπ᾽ ἀρῇσιν τέλος ἡμετέρῃσι γένοιτο:</p>
<p><a>ρ497</a> οὐκ ἄν τις τούτων γε ἐΰθρονον Ἠῶ ἵκοιτο.</p>
<p><a>ρ498</a> τὴν δ᾽ αὖτε προσέειπε περίφρων Πηνελόπεια:</p>
<p><a>ρ499</a> μαῖ᾽, ἐχθροὶ μὲν πάντες, ἐπεὶ κακὰ μηχανόωνται:</p>
<p><a>ρ500</a> Ἀντίνοος δὲ μάλιστα μελαίνῃ κηρὶ ἔοικε.</p>
<p><a>ρ501</a> ξεῖνός τις δύστηνος ἀλητεύει κατὰ δῶμα</p>
<p><a>ρ502</a> ἀνέρας αἰτίζων: ἀχρημοσύνη γὰρ ἀνώγει:</p>
<p><a>ρ503</a> ἔνθ᾽ ἄλλοι μὲν πάντες ἐνέπλησάν τ᾽ ἔδοσάν τε,</p>
<p><a>ρ504</a> οὗτος δὲ θρήνυι πρυμνὸν βάλε δεξιὸν ὦμον.</p>
<p><a>ρ505</a> ἡ μὲν ἄρ᾽ ὣς ἀγόρευε μετὰ δμῳῇσι γυναιξίν,</p>
<p><a>ρ506</a> ἡμένη ἐν θαλάμῳ: ὁ δ᾽ ἐδείπνεε δῖος Ὀδυσσεύς:</p>
<p><a>ρ507</a> ἡ δ᾽ ἐπὶ οἷ καλέσασα προσηύδα δῖον ὑφορβόν:</p>
<p><a>ρ508</a> ἔρχεο, δῖ᾽ Εὔμαιε, κιὼν τὸν ξεῖνον ἄνωχθι</p>
<p><a>ρ509</a> ἐλθέμεν, ὄφρα τί μιν προσπτύξομαι ἠδ᾽ ἐρέωμαι</p>
<p><a>ρ510</a> εἴ που Ὀδυσσῆος ταλασίφρονος ἠὲ πέπυσται</p>
<p><a>ρ511</a> ἢ ἴδεν ὀφθαλμοῖσι: πολυπλάγκτῳ γὰρ ἔοικε.</p>
<p><a>ρ512</a> τὴν δ᾽ ἀπαμειβόμενος προσέφης, Εὔμαιε συβῶτα</p>
<p><a>ρ513</a> εἰ γάρ τοι, βασίλεια, σιωπήσειαν Ἀχαιοί:</p>
<p><a>ρ514</a> οἷ᾽ ὅ γε μυθεῖται, θέλγοιτό κέ τοι φίλον ἦτορ.</p>
<p><a>ρ515</a> τρεῖς γὰρ δή μιν νύκτας ἔχον,  τρία δ᾽ ἤματ᾽ ἔρυξα</p>
<p><a>ρ516</a> ἐν κλισίῃ: πρῶτον γὰρ ἔμ᾽ ἵκετο νηὸς ἀποδράς:</p>
<p><a>ρ517</a> ἀλλ᾽ οὔ πω κακότητα διήνυσεν ἣν ἀγορεύων.</p>
<p><a>ρ518</a> ὡς δ᾽ ὅτ᾽ ἀοιδὸν ἀνὴρ ποτιδέρκεται, ὅς τε θεῶν ἒξ</p>
<p><a>ρ519</a> ἀείδει δεδαὼς ἔπε᾽ ἱμερόεντα βροτοῖσι,</p>
<p><a>ρ520</a> τοῦ δ᾽ ἄμοτον μεμάασιν ἀκουέμεν,  ὁππότ᾽ ἀείδῃ:</p>
<p><a>ρ521</a> ὣς ἐμὲ κεῖνος ἔθελγε παρήμενος ἐν μεγάροισι.</p>
<p><a>ρ522</a> φησὶ δ᾽ Ὀδυσσῆος ξεῖνος πατρώϊος εἶναι,</p>
<p><a>ρ523</a> Κρήτῃ ναιετάων, ὅθι Μίνωος γένος ἐστίν.</p>
<p><a>ρ524</a> ἔνθεν δὴ νῦν δεῦρο τόδ᾽ ἵκετο πήματα πάσχων,</p>
<p><a>ρ525</a> προπροκυλινδόμενος: στεῦται δ᾽ Ὀδυσῆος ἀκοῦσαι,</p>
<p><a>ρ526</a> ἀγχοῦ, Θεσπρωτῶν ἀνδρῶν ἐν πίονι δήμῳ,</p>
<p><a>ρ527</a> ζωοῦ: πολλὰ δ᾽ ἄγει κειμήλια ὅνδε δόμονδε.</p>
<p><a>ρ528</a> τὸν δ᾽ αὖτε προσέειπε περίφρων Πηνελόπεια:</p>
<p><a>ρ529</a> ἔρχεο, δεῦρο κάλεσσον, ἵν᾽ ἀντίον αὐτὸς ἐνίσπῃ.</p>
<p><a>ρ530</a> οὗτοι δ᾽ ἠὲ θύρῃσι καθήμενοι ἑψιαάσθων.</p>
<p><a>ρ531</a> ἢ αὐτοῦ κατὰ δώματ᾽, ἐπεί σφισι θυμὸς ἐΰφρων.</p>
<p><a>ρ532</a> αὐτῶν μὲν γὰρ κτήματ᾽ ἀκήρατα κεῖτ᾽ ἐνὶ οἴκῳ,</p>
<p><a>ρ533</a> σῖτος καὶ μέθυ ἡδύ: τὰ μὲν οἰκῆες ἔδουσιν,</p>
<p><a>ρ534</a> οἱ δ᾽ εἰς ἡμέτερον πωλεύμενοι ἤματα πάντα,</p>
<p><a>ρ535</a> βοῦς ἱερεύοντες καὶ ὄϊς καὶ πίονας αἶγας,</p>
<p><a>ρ536</a> εἰλαπινάζουσιν πίνουσί τε αἴθοπα οἶνον,</p>
<p><a>ρ537</a> μαψιδίως: τὰ δὲ πολλὰ κατάνεται. οὐ γὰρ ἔπ᾽ ἀνήρ,</p>
<p><a>ρ538</a> οἷος Ὀδυσσεὺς ἔσκεν, ἀρὴν ἀπὸ οἴκου ἀμῦναι.</p>
<p><a>ρ539</a> εἰ δ᾽ Ὀδυσεὺς ἔλθοι καὶ ἵκοιτ᾽ ἐς πατρίδα γαῖαν,</p>
<p><a>ρ540</a> αἶψά κε σὺν ᾧ παιδὶ βίας ἀποτίσεται ἀνδρῶν.</p>
<p><a>ρ541</a> ὣς φάτο, Τηλέμαχος δὲ μέγ᾽ ἔπταρεν, ἀμφὶ δὲ δῶμα</p>
<p><a>ρ542</a> σμερδαλέον κονάβησε: γέλασσε δὲ Πηνελόπεια,</p>
<p><a>ρ543</a> αἶψα δ᾽ ἄρ᾽ Εὔμαιον ἔπεα πτερόεντα προσηύδα:</p>
<p><a>ρ544</a> ἔρχεό μοι, τὸν ξεῖνον ἐναντίον ὧδε κάλεσσον.</p>
<p><a>ρ545</a> οὐχ ὁράᾳς ὅ μοι υἱὸς ἐπέπταρε πᾶσιν ἔπεσσι;</p>
<p><a>ρ546</a> τῷ κε καὶ οὐκ ἀτελὴς θάνατος μνηστῆρσι γένοιτο</p>
<p><a>ρ547</a> πᾶσι μάλ᾽, οὐδέ κέ τις θάνατον καὶ κῆρας ἀλύξει.</p>
<p><a>ρ548</a> ἄλλο δέ τοι ἐρέω, σὺ δ᾽ ἐνὶ φρεσὶ βάλλεο σῇσιν:</p>
<p><a>ρ549</a> αἴ κ᾽ αὐτὸν γνώω νημερτέα πάντ᾽ ἐνέποντα,</p>
<p><a>ρ550</a> ἕσσω μιν χλαῖνάν τε χιτῶνά τε,  εἵματα καλά.</p>
<p><a>ρ551</a> ὣς φάτο, βῆ δὲ συφορβός, ἐπεὶ τὸν μῦθον ἄκουσεν:</p>
<p><a>ρ552</a> ἀγχοῦ δ᾽ ἱστάμενος ἔπεα πτερόεντα προσηύδα:</p>
<p><a>ρ553</a> ξεῖνε πάτερ, καλέει σε περίφρων Πηνελόπεια,</p>
<p><a>ρ554</a> μήτηρ Τηλεμάχοιο: μεταλλῆσαί τί ἑ θυμὸς</p>
<p><a>ρ555</a> ἀμφὶ πόσει κέλεται,  καὶ κήδεά περ πεπαθυίῃ.</p>
<p><a>ρ556</a> εἰ δέ κέ σε γνώῃ νημερτέα πάντ᾽ ἐνέποντα,</p>
<p><a>ρ557</a> ἕσσει σε χλαῖνάν τε χιτῶνά τε, τῶν σὺ μάλιστα</p>
<p><a>ρ558</a> χρηΐζεις: σῖτον δὲ καὶ αἰτίζων κατὰ δῆμον</p>
<p><a>ρ559</a> γαστέρα βοσκήσεις: δώσει δέ τοι ὅς κ᾽ ἐθέλῃσι.</p>
<p><a>ρ560</a> τὸν δ᾽ αὖτε προσέειπε πολύτλας δῖος Ὀδυσσεύς:</p>
<p><a>ρ561</a> Εὔμαι᾽, αἶψά κ᾽ ἐγὼ νημερτέα πάντ᾽ ἐνέποιμι</p>
<p><a>ρ562</a> κούρῃ Ἰκαρίοιο, περίφρονι Πηνελοπείῃ:</p>
<p><a>ρ563</a> οἶδα γὰρ εὖ περὶ κείνου, ὁμὴν δ᾽ ἀνεδέγμεθ᾽ ὀϊζύν.</p>
<p><a>ρ564</a> ἀλλὰ μνηστήρων χαλεπῶν ὑποδείδι᾽ ὅμιλον,</p>
<p><a>ρ565</a> τῶν ὕβρις τε βίη τε σιδήρεον οὐρανὸν ἵκει.</p>
<p><a>ρ566</a> καὶ γὰρ νῦν, ὅτε μ᾽ οὗτος ἀνὴρ κατὰ δῶμα κιόντα</p>
<p><a>ρ567</a> οὔ τι κακὸν ῥέξαντα βαλὼν ὀδύνῃσιν ἔδωκεν,</p>
<p><a>ρ568</a> οὔτε τι Τηλέμαχος τό γ᾽ ἐπήρκεσεν οὔτε τις ἄλλος.</p>
<p><a>ρ569</a> τῷ νῦν Πηνελόπειαν ἐνὶ μεγάροισιν ἄνωχθι</p>
<p><a>ρ570</a> μεῖναι,  ἐπειγομένην περ, ἐς ἠέλιον καταδύντα:</p>
<p><a>ρ571</a> καὶ τότε μ᾽ εἰρέσθω πόσιος πέρι νόστιμον ἦμαρ,</p>
<p><a>ρ572</a> ἀσσοτέρω καθίσασα παραὶ πυρί: εἵματα γάρ τοι</p>
<p><a>ρ573</a> λύγρ᾽ ἔχω: οἶσθα καὶ αὐτός, ἐπεί σε πρῶθ᾽ ἱκέτευσα.</p>
<p><a>ρ574</a> ὣς φάτο, βῆ δὲ συφορβός, ἐπεὶ τὸν μῦθον ἄκουσε.</p>
<p><a>ρ575</a> τὸν δ᾽ ὑπὲρ οὐδοῦ βάντα προσηύδα Πηνελόπεια:</p>
<p><a>ρ576</a> οὐ σύ γ᾽ ἄγεις, Εὔμαιε: τί τοῦτ᾽ ἐνόησεν ἀλήτης;</p>
<p><a>ρ577</a> ἦ τινά που δείσας ἐξαίσιον ἦε καὶ ἄλλως</p>
<p><a>ρ578</a> αἰδεῖται κατὰ δῶμα; κακὸς δ᾽ αἰδοῖος ἀλήτης.</p>
<p><a>ρ579</a> τὴν δ᾽ ἀπαμειβόμενος προσέφης, Εὔμαιε συβῶτα:</p>
<p><a>ρ580</a> μυθεῖται κατὰ μοῖραν,  ἅ πέρ κ᾽ οἴοιτο καὶ ἄλλος,</p>
<p><a>ρ581</a> ὕβριν ἀλυσκάζων ἀνδρῶν ὑπερηνορεόντων.</p>
<p><a>ρ582</a> ἀλλά σε μεῖναι ἄνωγεν ἐς ἠέλιον καταδύντα.</p>
<p><a>ρ583</a> καὶ δὲ σοὶ ὧδ᾽ αὐτῇ πολὺ κάλλιον, ὦ βασίλεια,</p>
<p><a>ρ584</a> οἴην πρὸς ξεῖνον φάσθαι ἔπος ἠδ᾽ ἐπακοῦσαι.</p>
<p><a>ρ585</a> τὸν δ᾽ αὖτε προσέειπε περίφρων Πηνελόπεια:</p>
<p><a>ρ586</a> οὐκ ἄφρων ὁ ξεῖνος: ὀΐεται, ὥς περ ἂν εἴη:</p>
<p><a>ρ587</a> οὐ γάρ πού τινες ὧδε καταθνητῶν ἀνθρώπων</p>
<p><a>ρ588</a> ἀνέρες ὑβρίζοντες ἀτάσθαλα μηχανόωνται.</p>
<p><a>ρ589</a> ἡ μὲν ἄρ᾽ ὣς ἀγόρευεν, ὁ δ᾽ ᾤχετο δῖος ὑφορβὸς</p>
<p><a>ρ590</a> μνηστήρων ἐς ὅμιλον,  ἐπεὶ διεπέφραδε πάντα.</p>
<p><a>ρ591</a> αἶψα δὲ Τηλέμαχον ἔπεα πτερόεντα προσηύδα,</p>
<p><a>ρ592</a> ἄγχι σχὼν κεφαλήν, ἵνα μὴ πευθοίαθ᾽ οἱ ἄλλοι:</p>
<p><a>ρ593</a> ὦ φίλ᾽, ἐγὼ μὲν ἄπειμι, σύας καὶ κεῖνα φυλάξων,</p>
<p><a>ρ594</a> σὸν καὶ ἐμὸν βίοτον: σοὶ δ᾽ ἐνθάδε πάντα μελόντων.</p>
<p><a>ρ595</a> αὐτὸν μέν σε πρῶτα σάω,  καὶ φράζεο θυμῷ</p>
<p><a>ρ596</a> μή τι πάθῃς: πολλοὶ δὲ κακὰ φρονέουσιν Ἀχαιῶν,</p>
<p><a>ρ597</a> τοὺς Ζεὺς ἐξολέσειε πρὶν ἡμῖν πῆμα γενέσθαι.</p>
<p><a>ρ598</a> τὸν δ᾽ αὖ Τηλέμαχος πεπνυμένος ἀντίον ηὔδα:</p>
<p><a>ρ599</a> ἔσσεται οὕτως, ἄττα: σὺ δ᾽ ἔρχεο δειελιήσας:</p>
<p><a>ρ600</a> ἠῶθεν δ᾽ ἰέναι καὶ ἄγειν ἱερήϊα καλά:</p>
<p><a>ρ601</a> αὐτὰρ ἐμοὶ τάδε πάντα καὶ ἀθανάτοισι μελήσει.</p>
<p><a>ρ602</a> ὣς φάθ᾽, ὁ δ᾽ αὖτις ἄρ᾽ ἕζετ᾽ ἐϋξέστου ἐπὶ δίφρου,</p>
<p><a>ρ603</a> πλησάμενος δ᾽ ἄρα θυμὸν ἐδητύος ἠδὲ ποτῆτος</p>
<p><a>ρ604</a> βῆ ῥ᾽ ἴμεναι μεθ᾽ ὕας, λίπε δ᾽ ἕρκεά τε μέγαρόν τε,</p>
<p><a>ρ605</a> πλεῖον δαιτυμόνων: οἱ δ᾽ ὀρχηστυῖ καὶ ἀοιδῇ</p>
<p><a>ρ606</a> τέρποντ᾽: ἤδη γὰρ καὶ ἐπήλυθε δείελον ἦμαρ.</p>
<h4 class="C2">Book 18</h4><p><a>σ1</a> ἦλθε δ᾽ ἐπὶ πτωχὸς πανδήμιος, ὃς κατὰ ἄστυ</p>
<p><a>σ2</a> πτωχεύεσκ᾽ Ἰθάκης, μετὰ δ᾽ ἔπρεπε γαστέρι μάργῃ</p>
<p><a>σ3</a> ἀζηχὲς φαγέμεν καὶ πιέμεν: οὐδέ οἱ ἦν ἲς</p>
<p><a>σ4</a> οὐδὲ βίη, εἶδος δὲ μάλα μέγας ἦν ὁράασθαι.</p>
<p><a>σ5</a> Ἀρναῖος δ᾽ ὄνομ᾽ ἔσκε: τὸ γὰρ θέτο πότνια μήτηρ</p>
<p><a>σ6</a> ἐκ γενετῆς: Ἶρον δὲ νέοι κίκλησκον ἅπαντες,</p>
<p><a>σ7</a> οὕνεκ᾽ ἀπαγγέλλεσκε κιών, ὅτε πού τις ἀνώγοι:</p>
<p><a>σ8</a> ὅς ῥ᾽ ἐλθὼν Ὀδυσῆα διώκετο οἷο δόμοιο,</p>
<p><a>σ9</a> καί μιν νεικείων ἔπεα πτερόεντα προσηύδα:</p>
<p><a>σ10</a> εἶκε,  γέρον, προθύρου, μὴ δὴ τάχα καὶ ποδὸς ἕλκῃ.</p>
<p><a>σ11</a> οὐκ ἀΐεις ὅτι δή μοι ἐπιλλίζουσιν ἅπαντες,</p>
<p><a>σ12</a> ἑλκέμεναι δὲ κέλονται; ἐγὼ δ᾽ αἰσχύνομαι ἔμπης.</p>
<p><a>σ13</a> ἀλλ᾽ ἄνα, μὴ τάχα νῶϊν ἔρις καὶ χερσὶ γένηται.</p>
<p><a>σ14</a> τὸν δ᾽ ἄρ᾽ ὑπόδρα ἰδὼν προσέφη πολύμητις Ὀδυσσεύς:</p>
<p><a>σ15</a> δαιμόνι᾽,  οὔτε τί σε ῥέζω κακὸν οὔτ᾽ ἀγορεύω,</p>
<p><a>σ16</a> οὔτε τινὰ φθονέω δόμεναι καὶ πόλλ᾽ ἀνελόντα.</p>
<p><a>σ17</a> οὐδὸς δ᾽ ἀμφοτέρους ὅδε χείσεται, οὐδέ τί σε χρὴ</p>
<p><a>σ18</a> ἀλλοτρίων φθονέειν: δοκέεις δέ μοι εἶναι ἀλήτης</p>
<p><a>σ19</a> ὥς περ ἐγών, ὄλβον δὲ θεοὶ μέλλουσιν ὀπάζειν.</p>
<p><a>σ20</a> χερσὶ δὲ μή τι λίην προκαλίζεο,  μή με χολώσῃς,</p>
<p><a>σ21</a> μή σε γέρων περ ἐὼν στῆθος καὶ χείλεα φύρσω</p>
<p><a>σ22</a> αἵματος: ἡσυχίη δ᾽ ἂν ἐμοὶ καὶ μᾶλλον ἔτ᾽ εἴη</p>
<p><a>σ23</a> αὔριον: οὐ μὲν γάρ τί σ᾽ ὑποστρέψεσθαι ὀΐω</p>
<p><a>σ24</a> δεύτερον ἐς μέγαρον Λαερτιάδεω Ὀδυσῆος.</p>
<p><a>σ25</a> τὸν δὲ χολωσάμενος προσεφώνεεν Ἶρος ἀλήτης:</p>
<p><a>σ26</a> ὢ πόποι, ὡς ὁ μολοβρὸς ἐπιτροχάδην ἀγορεύει,</p>
<p><a>σ27</a> γρηῒ καμινοῖ ἶσος: ὃν ἂν κακὰ μητισαίμην</p>
<p><a>σ28</a> κόπτων ἀμφοτέρῃσι, χαμαὶ δέ κε πάντας ὀδόντας</p>
<p><a>σ29</a> γναθμῶν ἐξελάσαιμι συὸς ὣς ληϊβοτείρης.</p>
<p><a>σ30</a> ζῶσαι νῦν,  ἵνα πάντες ἐπιγνώωσι καὶ οἵδε</p>
<p><a>σ31</a> μαρναμένους: πῶς δ᾽ ἂν σὺ νεωτέρῳ ἀνδρὶ μάχοιο;</p>
<p><a>σ32</a> ὣς οἱ μὲν προπάροιθε θυράων ὑψηλάων</p>
<p><a>σ33</a> οὐδοῦ ἔπι ξεστοῦ πανθυμαδὸν ὀκριόωντο.</p>
<p><a>σ34</a> τοῖϊν δὲ ξυνέηχ᾽ ἱερὸν μένος Ἀντινόοιο,</p>
<p><a>σ35</a> ἡδὺ δ᾽ ἄρ᾽ ἐκγελάσας μετεφώνει μνηστήρεσσιν:</p>
<p><a>σ36</a> ὦ φίλοι, οὐ μέν πώ τι πάρος τοιοῦτον ἐτύχθη,</p>
<p><a>σ37</a> οἵην τερπωλὴν θεὸς ἤγαγεν ἐς τόδε δῶμα.</p>
<p><a>σ38</a> ὁ ξεῖνός τε καὶ Ἶρος ἐρίζετον ἀλλήλοιϊν</p>
<p><a>σ39</a> χερσὶ μαχέσσασθαι: ἀλλὰ ξυνελάσσομεν ὦκα.</p>
<p><a>σ40</a> ὣς ἔφαθ᾽,  οἱ δ᾽ ἄρα πάντες ἀνήϊξαν γελόωντες,</p>
<p><a>σ41</a> ἀμφὶ δ᾽ ἄρα πτωχοὺς κακοείμονας ἠγερέθοντο.</p>
<p><a>σ42</a> τοῖσιν δ᾽ Ἀντίνοος μετέφη, Εὐπείθεος υἱός:</p>
<p><a>σ43</a> κέκλυτέ μευ, μνηστῆρες ἀγήνορες, ὄφρα τι εἴπω.</p>
<p><a>σ44</a> γαστέρες αἵδ᾽ αἰγῶν κέατ᾽ ἐν πυρί, τὰς ἐπὶ δόρπῳ</p>
<p><a>σ45</a> κατθέμεθα κνίσης τε καὶ αἵματος ἐμπλήσαντες:</p>
<p><a>σ46</a> ὁππότερος δέ κε νικήσῃ κρείσσων τε γένηται,</p>
<p><a>σ47</a> τάων ἥν κ᾽ ἐθέλῃσιν ἀναστὰς αὐτὸς ἑλέσθω:</p>
<p><a>σ48</a> αἰεὶ αὖθ᾽ ἡμῖν μεταδαίσεται, οὐδέ τιν᾽ ἄλλον</p>
<p><a>σ49</a> πτωχὸν ἔσω μίσγεσθαι ἐάσομεν αἰτήσοντα.</p>
<p><a>σ50</a> ὣς ἔφατ᾽ Ἀντίνοος,  τοῖσιν δ᾽ ἐπιήνδανε μῦθος.</p>
<p><a>σ51</a> τοῖς δὲ δολοφρονέων μετέφη πολύμητις Ὀδυσσεύς:</p>
<p><a>σ52</a> ὦ φίλοι, οὔ πως ἔστι νεωτέρῳ ἀνδρὶ μάχεσθαι</p>
<p><a>σ53</a> ἄνδρα γέροντα, δύῃ ἀρημένον: ἀλλά με γαστὴρ</p>
<p><a>σ54</a> ὀτρύνει κακοεργός, ἵνα πληγῇσι δαμείω.</p>
<p><a>σ55</a> ἀλλ᾽ ἄγε νῦν μοι πάντες ὀμόσσατε καρτερὸν ὅρκον,</p>
<p><a>σ56</a> μή τις ἐπ᾽ Ἴρῳ ἦρα φέρων ἐμὲ χειρὶ βαρείῃ</p>
<p><a>σ57</a> πλήξῃ ἀτασθάλλων, τούτῳ δέ με ἶφι δαμάσσῃ.</p>
<p><a>σ58</a> ὣς ἔφαθ᾽, οἱ δ᾽ ἄρα πάντες ἀπώμνυον ὡς ἐκέλευεν.</p>
<p><a>σ59</a> αὐτὰρ ἐπεί ῥ᾽ ὄμοσάν τε τελεύτησάν τε τὸν ὅρκον,</p>
<p><a>σ60</a> τοῖς δ᾽ αὖτις μετέειφ᾽ ἱερὴ ἲς Τηλεμάχοιο:</p>
<p><a>σ61</a> ξεῖν᾽, εἴ σ᾽ ὀτρύνει κραδίη καὶ θυμὸς ἀγήνωρ</p>
<p><a>σ62</a> τοῦτον ἀλέξασθαι, τῶν δ᾽ ἄλλων μή τιν᾽ Ἀχαιῶν</p>
<p><a>σ63</a> δείδιθ᾽, ἐπεὶ πλεόνεσσι μαχήσεται ὅς κέ σε θείνῃ:</p>
<p><a>σ64</a> ξεινοδόκος μὲν ἐγών, ἐπὶ δ᾽ αἰνεῖτον βασιλῆες,</p>
<p><a>σ65</a> Ἀντίνοός τε καὶ Εὐρύμαχος,  πεπνυμένω ἄμφω.</p>
<p><a>σ66</a> ὣς ἔφαθ᾽, οἱ δ᾽ ἄρα πάντες ἐπῄνεον: αὐτὰρ Ὀδυσσεὺς</p>
<p><a>σ67</a> ζώσατο μὲν ῥάκεσιν περὶ μήδεα, φαῖνε δὲ μηροὺς</p>
<p><a>σ68</a> καλούς τε μεγάλους τε, φάνεν δέ οἱ εὐρέες ὦμοι</p>
<p><a>σ69</a> στήθεά τε στιβαροί τε βραχίονες: αὐτὰρ Ἀθήνη</p>
<p><a>σ70</a> ἄγχι παρισταμένη μέλε᾽ ἤλδανε ποιμένι λαῶν.</p>
<p><a>σ71</a> μνηστῆρες δ᾽ ἄρα πάντες ὑπερφιάλως ἀγάσαντο:</p>
<p><a>σ72</a> ὧδε δέ τις εἴπεσκεν ἰδὼν ἐς πλησίον ἄλλον:</p>
<p><a>σ73</a> ἦ τάχα Ἶρος Ἄϊρος ἐπίσπαστον κακὸν ἕξει,</p>
<p><a>σ74</a> οἵην ἐκ ῥακέων ὁ γέρων ἐπιγουνίδα φαίνει.</p>
<p><a>σ75</a> ὣς ἄρ᾽ ἔφαν,  Ἴρῳ δὲ κακῶς ὠρίνετο θυμός.</p>
<p><a>σ76</a> ἀλλὰ καὶ ὣς δρηστῆρες ἄγον ζώσαντες ἀνάγκῃ</p>
<p><a>σ77</a> δειδιότα: σάρκες δὲ περιτρομέοντο μέλεσσιν.</p>
<p><a>σ78</a> Ἀντίνοος δ᾽ ἐνένιπεν ἔπος τ᾽ ἔφατ᾽ ἔκ τ᾽ ὀνόμαζεν:</p>
<p><a>σ79</a> νῦν μὲν μήτ᾽ εἴης, βουγάϊε, μήτε γένοιο,</p>
<p><a>σ80</a> εἰ δὴ τοῦτόν γε τρομέεις καὶ δείδιας αἰνῶς,</p>
<p><a>σ81</a> ἄνδρα γέροντα, δύῃ ἀρημένον, ἥ μιν ἱκάνει.</p>
<p><a>σ82</a> ἀλλ᾽ ἔκ τοι ἐρέω, τὸ δὲ καὶ τετελεσμένον ἔσται:</p>
<p><a>σ83</a> αἴ κέν σ᾽ οὗτος νικήσῃ κρείσσων τε γένηται,</p>
<p><a>σ84</a> πέμψω σ᾽ ἤπειρόνδε, βαλὼν ἐν νηὶ μελαίνῃ,</p>
<p><a>σ85</a> εἰς Ἔχετον βασιλῆα,  βροτῶν δηλήμονα πάντων,</p>
<p><a>σ86</a> ὅς κ᾽ ἀπὸ ῥῖνα τάμῃσι καὶ οὔατα νηλέϊ χαλκῷ,</p>
<p><a>σ87</a> μήδεά τ᾽ ἐξερύσας δώῃ κυσὶν ὠμὰ δάσασθαι.</p>
<p><a>σ88</a> ὣς φάτο, τῷ δ᾽ ἔτι μᾶλλον ὑπὸ τρόμος ἔλλαβε γυῖα.</p>
<p><a>σ89</a> ἐς μέσσον δ᾽ ἄναγον: τὼ δ᾽ ἄμφω χεῖρας ἀνέσχον.</p>
<p><a>σ90</a> δὴ τότε μερμήριξε πολύτλας δῖος Ὀδυσσεὺς</p>
<p><a>σ91</a> ἢ ἐλάσει᾽ ὥς μιν ψυχὴ λίποι αὖθι πεσόντα,</p>
<p><a>σ92</a> ἦέ μιν ἦκ᾽ ἐλάσειε τανύσσειέν τ᾽ ἐπὶ γαίῃ.</p>
<p><a>σ93</a> ὧδε δέ οἱ φρονέοντι δοάσσατο κέρδιον εἶναι,</p>
<p><a>σ94</a> ἦκ᾽ ἐλάσαι, ἵνα μή μιν ἐπιφρασσαίατ᾽ Ἀχαιοί.</p>
<p><a>σ95</a> δὴ τότ᾽ ἀνασχομένω ὁ μὲν ἤλασε δεξιὸν ὦμον</p>
<p><a>σ96</a> Ἶρος, ὁ δ᾽ αὐχέν᾽ ἔλασσεν ὑπ᾽ οὔατος, ὀστέα δ᾽ εἴσω</p>
<p><a>σ97</a> ἔθλασεν: αὐτίκα δ᾽ ἦλθε κατὰ στόμα φοίνιον αἷμα,</p>
<p><a>σ98</a> κὰδ δ᾽ ἔπεσ᾽ ἐν κονίῃσι μακών, σὺν δ᾽ ἤλασ᾽ ὀδόντας</p>
<p><a>σ99</a> λακτίζων ποσὶ γαῖαν: ἀτὰρ μνηστῆρες ἀγαυοὶ</p>
<p><a>σ100</a> χεῖρας ἀνασχόμενοι γέλῳ ἔκθανον.  αὐτὰρ Ὀδυσσεὺς</p>
<p><a>σ101</a> ἕλκε διὲκ προθύροιο λαβὼν ποδός, ὄφρ᾽ ἵκετ᾽ αὐλήν,</p>
<p><a>σ102</a> αἰθούσης τε θύρας: καί μιν ποτὶ ἑρκίον αὐλῆς</p>
<p><a>σ103</a> εἷσεν ἀνακλίνας: σκῆπτρον δέ οἱ ἔμβαλε χειρί,</p>
<p><a>σ104</a> καί μιν φωνήσας ἔπεα πτερόεντα προσηύδα:</p>
<p><a>σ105</a> ἐνταυθοῖ νῦν ἧσο σύας τε κύνας τ᾽ ἀπερύκων,</p>
<p><a>σ106</a> μηδὲ σύ γε ξείνων καὶ πτωχῶν κοίρανος εἶναι</p>
<p><a>σ107</a> λυγρὸς ἐών, μή πού τι κακὸν καὶ μεῖζον ἐπαύρῃ.</p>
<p><a>σ108</a> ἦ ῥα καὶ ἀμφ᾽ ὤμοισιν ἀεικέα βάλλετο πήρην,</p>
<p><a>σ109</a> πυκνὰ ῥωγαλέην: ἐν δὲ στρόφος ἦεν ἀορτήρ.</p>
<p><a>σ110</a> ἂψ δ᾽ ὅ γ᾽ ἐπ᾽ οὐδὸν ἰὼν κατ᾽ ἄρ᾽ ἕζετο: τοὶ δ᾽ ἴσαν εἴσω</p>
<p><a>σ111</a> ἡδὺ γελώοντες καὶ δεικανόωντ᾽ ἐπέεσσι:</p>
<p><a>σ112</a> Ζεύς τοι δοίη, ξεῖνε, καὶ ἀθάνατοι θεοὶ ἄλλοι,</p>
<p><a>σ113</a> ὅττι μάλιστ᾽ ἐθέλεις καί τοι φίλον ἔπλετο θυμῷ,</p>
<p><a>σ114</a> ὃς τοῦτον τὸν ἄναλτον ἀλητεύειν ἀπέπαυσας</p>
<p><a>σ115</a> ἐν δήμῳ: τάχα γάρ μιν ἀνάξομεν ἤπειρόνδε</p>
<p><a>σ116</a> εἰς Ἔχετον βασιλῆα, βροτῶν δηλήμονα πάντων.</p>
<p><a>σ117</a> ὣς ἄρ᾽ ἔφαν, χαῖρεν δὲ κλεηδόνι δῖος Ὀδυσσεύς.</p>
<p><a>σ118</a> Ἀντίνοος δ᾽ ἄρα οἱ μεγάλην παρὰ γαστέρα θῆκεν,</p>
<p><a>σ119</a> ἐμπλείην κνίσης τε καὶ αἵματος: Ἀμφίνομος δὲ</p>
<p><a>σ120</a> ἄρτους ἐκ κανέοιο δύω παρέθηκεν ἀείρας</p>
<p><a>σ121</a> καὶ δέπαϊ χρυσέῳ δειδίσκετο, φώνησέν τε:</p>
<p><a>σ122</a> χαῖρε, πάτερ ὦ ξεῖνε, γένοιτό τοι ἔς περ ὀπίσσω</p>
<p><a>σ123</a> ὄλβος: ἀτὰρ μὲν νῦν γε κακοῖς ἔχεαι πολέεσσι.</p>
<p><a>σ124</a> τὸν δ᾽ ἀπαμειβόμενος προσέφη πολύμητις Ὀδυσσεύς:</p>
<p><a>σ125</a> Ἀμφίνομ᾽,  ἦ μάλα μοι δοκέεις πεπνυμένος εἶναι:</p>
<p><a>σ126</a> τοίου γὰρ καὶ πατρός, ἐπεὶ κλέος ἐσθλὸν ἄκουον,</p>
<p><a>σ127</a> Νῖσον Δουλιχιῆα ἐΰν τ᾽ ἔμεν ἀφνειόν τε:</p>
<p><a>σ128</a> τοῦ σ᾽ ἔκ φασι γενέσθαι, ἐπητῇ δ᾽ ἀνδρὶ ἔοικας.</p>
<p><a>σ129</a> τοὔνεκά τοι ἐρέω, σὺ δὲ σύνθεο καί μευ ἄκουσον:</p>
<p><a>σ130</a> οὐδὲν ἀκιδνότερον γαῖα τρέφει ἀνθρώποιο,</p>
<p><a>σ131</a> πάντων ὅσσα τε γαῖαν ἔπι πνείει τε καὶ ἕρπει.</p>
<p><a>σ132</a> οὐ μὲν γάρ ποτέ φησι κακὸν πείσεσθαι ὀπίσσω,</p>
<p><a>σ133</a> ὄφρ᾽ ἀρετὴν παρέχωσι θεοὶ καὶ γούνατ᾽ ὀρώρῃ:</p>
<p><a>σ134</a> ἀλλ᾽ ὅτε δὴ καὶ λυγρὰ θεοὶ μάκαρες τελέσωσι,</p>
<p><a>σ135</a> καὶ τὰ φέρει ἀεκαζόμενος τετληότι θυμῷ:</p>
<p><a>σ136</a> τοῖος γὰρ νόος ἐστὶν ἐπιχθονίων ἀνθρώπων</p>
<p><a>σ137</a> οἷον ἐπ᾽ ἦμαρ ἄγησι πατὴρ ἀνδρῶν τε θεῶν τε.</p>
<p><a>σ138</a> καὶ γὰρ ἐγώ ποτ᾽ ἔμελλον ἐν ἀνδράσιν ὄλβιος εἶναι,</p>
<p><a>σ139</a> πολλὰ δ᾽ ἀτάσθαλ᾽ ἔρεξα βίῃ καὶ κάρτεϊ εἴκων,</p>
<p><a>σ140</a> πατρί τ᾽ ἐμῷ πίσυνος καὶ ἐμοῖσι κασιγνήτοισι.</p>
<p><a>σ141</a> τῷ μή τίς ποτε πάμπαν ἀνὴρ ἀθεμίστιος εἴη,</p>
<p><a>σ142</a> ἀλλ᾽ ὅ γε σιγῇ δῶρα θεῶν ἔχοι, ὅττι διδοῖεν.</p>
<p><a>σ143</a> οἷ᾽ ὁρόω μνηστῆρας ἀτάσθαλα μηχανόωντας,</p>
<p><a>σ144</a> κτήματα κείροντας καὶ ἀτιμάζοντας ἄκοιτιν</p>
<p><a>σ145</a> ἀνδρός,  ὃν οὐκέτι φημὶ φίλων καὶ πατρίδος αἴης</p>
<p><a>σ146</a> δηρὸν ἀπέσσεσθαι: μάλα δὲ σχεδόν. ἀλλά σε δαίμων</p>
<p><a>σ147</a> οἴκαδ᾽ ὑπεξαγάγοι, μηδ᾽ ἀντιάσειας ἐκείνῳ,</p>
<p><a>σ148</a> ὁππότε νοστήσειε φίλην ἐς πατρίδα γαῖαν:</p>
<p><a>σ149</a> οὐ γὰρ ἀναιμωτί γε διακρινέεσθαι ὀΐω</p>
<p><a>σ150</a> μνηστῆρας καὶ κεῖνον,  ἐπεί κε μέλαθρον ὑπέλθῃ.</p>
<p><a>σ151</a> ὣς φάτο, καὶ σπείσας ἔπιεν μελιηδέα οἶνον,</p>
<p><a>σ152</a> ἂψ δ᾽ ἐν χερσὶν ἔθηκε δέπας κοσμήτορι λαῶν.</p>
<p><a>σ153</a> αὐτὰρ ὁ βῆ διὰ δῶμα φίλον τετιημένος ἦτορ,</p>
<p><a>σ154</a> νευστάζων κεφαλῇ: δὴ γὰρ κακὸν ὄσσετο θυμός.</p>
<p><a>σ155</a> ἀλλ᾽ οὐδ᾽ ὣς φύγε κῆρα: πέδησε δὲ καὶ τὸν Ἀθήνη</p>
<p><a>σ156</a> Τηλεμάχου ὑπὸ χερσὶ καὶ ἔγχεϊ ἶφι δαμῆναι.</p>
<p><a>σ157</a> ἂψ δ᾽ αὖτις κατ᾽ ἄρ᾽ ἕζετ᾽ ἐπὶ θρόνου ἔνθεν ἀνέστη.</p>
<p><a>σ158</a> τῇ δ᾽ ἄρ᾽ ἐπὶ φρεσὶ θῆκε θεὰ γλαυκῶπις Ἀθήνη,</p>
<p><a>σ159</a> κούρῃ Ἰκαρίοιο, περίφρονι Πηνελοπείῃ,</p>
<p><a>σ160</a> μνηστήρεσσι φανῆναι,  ὅπως πετάσειε μάλιστα</p>
<p><a>σ161</a> θυμὸν μνηστήρων ἰδὲ τιμήεσσα γένοιτο</p>
<p><a>σ162</a> μᾶλλον πρὸς πόσιός τε καὶ υἱέος ἢ πάρος ἦεν.</p>
<p><a>σ163</a> ἀχρεῖον δ᾽ ἐγέλασσεν ἔπος τ᾽ ἔφατ᾽ ἔκ τ᾽ ὀνόμαζεν:</p>
<p><a>σ164</a> Εὐρυνόμη, θυμός μοι ἐέλδεται, οὔ τι πάρος γε,</p>
<p><a>σ165</a> μνηστήρεσσι φανῆναι,  ἀπεχθομένοισί περ ἔμπης:</p>
<p><a>σ166</a> παιδὶ δέ κεν εἴποιμι ἔπος, τό κε κέρδιον εἴη,</p>
<p><a>σ167</a> μὴ πάντα μνηστῆρσιν ὑπερφιάλοισιν ὁμιλεῖν,</p>
<p><a>σ168</a> οἵ τ᾽ εὖ μὲν βάζουσι, κακῶς δ᾽ ὄπιθεν φρονέουσι.</p>
<p><a>σ169</a> τὴν δ᾽ αὖτ᾽ Εὐρυνόμη ταμίη πρὸς μῦθον ἔειπεν:</p>
<p><a>σ170</a> ναὶ δὴ ταῦτά γε πάντα,  τέκος, κατὰ μοῖραν ἔειπες.</p>
<p><a>σ171</a> ἀλλ᾽ ἴθι καὶ σῷ παιδὶ ἔπος φάο μηδ᾽ ἐπίκευθε,</p>
<p><a>σ172</a> χρῶτ᾽ ἀπονιψαμένη καὶ ἐπιχρίσασα παρειάς:</p>
<p><a>σ173</a> μηδ᾽ οὕτω δακρύοισι πεφυρμένη ἀμφὶ πρόσωπα</p>
<p><a>σ174</a> ἔρχευ, ἐπεὶ κάκιον πενθήμεναι ἄκριτον αἰεί.</p>
<p><a>σ175</a> ἤδη μὲν γάρ τοι παῖς τηλίκος,  ὃν σὺ μάλιστα</p>
<p><a>σ176</a> ἠρῶ ἀθανάτοισι γενειήσαντα ἰδέσθαι.</p>
<p><a>σ177</a> τὴν δ᾽ αὖτε προσέειπε περίφρων Πηνελόπεια:</p>
<p><a>σ178</a> Εὐρυνόμη, μὴ ταῦτα παραύδα, κηδομένη περ,</p>
<p><a>σ179</a> χρῶτ᾽ ἀπονίπτεσθαι καὶ ἐπιχρίεσθαι ἀλοιφῇ:</p>
<p><a>σ180</a> ἀγλαΐην γὰρ ἐμοί γε θεοί,  τοὶ Ὄλυμπον ἔχουσιν,</p>
<p><a>σ181</a> ὤλεσαν, ἐξ οὗ κεῖνος ἔβη κοίλῃς ἐνὶ νηυσίν.</p>
<p><a>σ182</a> ἀλλά μοι Αὐτονόην τε καὶ Ἱπποδάμειαν ἄνωχθι</p>
<p><a>σ183</a> ἐλθέμεν, ὄφρα κέ μοι παρστήετον ἐν μεγάροισιν:</p>
<p><a>σ184</a> οἴη δ᾽ οὐκ εἴσειμι μετ᾽ ἀνέρας: αἰδέομαι γάρ.</p>
<p><a>σ185</a> ὣς ἄρ᾽ ἔφη,  γρηῢς δὲ διὲκ μεγάροιο βεβήκει</p>
<p><a>σ186</a> ἀγγελέουσα γυναιξὶ καὶ ὀτρυνέουσα νέεσθαι.</p>
<p><a>σ187</a> ἔνθ᾽ αὖτ᾽ ἄλλ᾽ ἐνόησε θεὰ γλαυκῶπις Ἀθήνη:</p>
<p><a>σ188</a> κούρῃ Ἰκαρίοιο κατὰ γλυκὺν ὕπνον ἔχευεν,</p>
<p><a>σ189</a> εὗδε δ᾽ ἀνακλινθεῖσα, λύθεν δέ οἱ ἅψεα πάντα</p>
<p><a>σ190</a> αὐτοῦ ἐνὶ κλιντῆρι: τέως δ᾽ ἄρα δῖα θεάων</p>
<p><a>σ191</a> ἄμβροτα δῶρα δίδου, ἵνα μιν θησαίατ᾽ Ἀχαιοί.</p>
<p><a>σ192</a> κάλλεϊ μέν οἱ πρῶτα προσώπατα καλὰ κάθηρεν</p>
<p><a>σ193</a> ἀμβροσίῳ, οἵῳ περ ἐϋστέφανος Κυθέρεια</p>
<p><a>σ194</a> χρίεται, εὖτ᾽ ἂν ἴῃ Χαρίτων χορὸν ἱμερόεντα:</p>
<p><a>σ195</a> καί μιν μακροτέρην καὶ πάσσονα θῆκεν ἰδέσθαι,</p>
<p><a>σ196</a> λευκοτέρην δ᾽ ἄρα μιν θῆκε πριστοῦ ἐλέφαντος.</p>
<p><a>σ197</a> ἡ μὲν ἄρ᾽ ὣς ἔρξασ᾽ ἀπεβήσετο δῖα θεάων,</p>
<p><a>σ198</a> ἦλθον δ᾽ ἀμφίπολοι λευκώλενοι ἐκ μεγάροιο</p>
<p><a>σ199</a> φθόγγῳ ἐπερχόμεναι: τὴν δὲ γλυκὺς ὕπνος ἀνῆκε,</p>
<p><a>σ200</a> καί ῥ᾽ ἀπομόρξατο χερσὶ παρειὰς φώνησέν τε:</p>
<p><a>σ201</a> ἦ με μάλ᾽ αἰνοπαθῆ μαλακὸν περὶ κῶμ᾽ ἐκάλυψεν.</p>
<p><a>σ202</a> αἴθε μοι ὣς μαλακὸν θάνατον πόροι Ἄρτεμις ἁγνὴ</p>
<p><a>σ203</a> αὐτίκα νῦν, ἵνα μηκέτ᾽ ὀδυρομένη κατὰ θυμὸν</p>
<p><a>σ204</a> αἰῶνα φθινύθω, πόσιος ποθέουσα φίλοιο</p>
<p><a>σ205</a> παντοίην ἀρετήν,  ἐπεὶ ἔξοχος ἦεν Ἀχαιῶν.</p>
<p><a>σ206</a> ὣς φαμένη κατέβαιν᾽ ὑπερώϊα σιγαλόεντα,</p>
<p><a>σ207</a> οὐκ οἴη: ἅμα τῇ γε καὶ ἀμφίπολοι δύ᾽ ἕποντο.</p>
<p><a>σ208</a> ἡ δ᾽ ὅτε δὴ μνηστῆρας ἀφίκετο δῖα γυναικῶν,</p>
<p><a>σ209</a> στῆ ῥα παρὰ σταθμὸν τέγεος πύκα ποιητοῖο,</p>
<p><a>σ210</a> ἄντα παρειάων σχομένη λιπαρὰ κρήδεμνα:</p>
<p><a>σ211</a> ἀμφίπολος δ᾽ ἄρα οἱ κεδνὴ ἑκάτερθε παρέστη.</p>
<p><a>σ212</a> τῶν δ᾽ αὐτοῦ λύτο γούνατ᾽, ἔρῳ δ᾽ ἄρα θυμὸν ἔθελχθεν,</p>
<p><a>σ213</a> πάντες δ᾽ ἠρήσαντο παραὶ λεχέεσσι κλιθῆναι.</p>
<p><a>σ214</a> ἡ δ᾽ αὖ Τηλέμαχον προσεφώνεεν, ὃν φίλον υἱόν:</p>
<p><a>σ215</a> Τηλέμαχ᾽,  οὐκέτι τοι φρένες ἔμπεδοι οὐδὲ νόημα:</p>
<p><a>σ216</a> παῖς ἔτ᾽ ἐὼν καὶ μᾶλλον ἐνὶ φρεσὶ κέρδε᾽ ἐνώμας:</p>
<p><a>σ217</a> νῦν δ᾽, ὅτε δὴ μέγας ἐσσὶ καὶ ἥβης μέτρον ἱκάνεις,</p>
<p><a>σ218</a> καί κέν τις φαίη γόνον ἔμμεναι ὀλβίου ἀνδρός,</p>
<p><a>σ219</a> ἐς μέγεθος καὶ κάλλος ὁρώμενος, ἀλλότριος φώς,</p>
<p><a>σ220</a> οὐκέτι τοι φρένες εἰσὶν ἐναίσιμοι οὐδὲ νόημα.</p>
<p><a>σ221</a> οἷον δὴ τόδε ἔργον ἐνὶ μεγάροισιν ἐτύχθη,</p>
<p><a>σ222</a> ὃς τὸν ξεῖνον ἔασας ἀεικισθήμεναι οὕτως.</p>
<p><a>σ223</a> πῶς νῦν, εἴ τι ξεῖνος ἐν ἡμετέροισι δόμοισιν</p>
<p><a>σ224</a> ἥμενος ὧδε πάθοι ῥυστακτύος ἐξ ἀλεγεινῆς;</p>
<p><a>σ225</a> σοί κ᾽ αἶσχος λώβη τε μετ᾽ ἀνθρώποισι πέλοιτο.</p>
<p><a>σ226</a> τὴν δ᾽ αὖ Τηλέμαχος πεπνυμένος ἀντίον ηὔδα:</p>
<p><a>σ227</a> μῆτερ ἐμή, τὸ μὲν οὔ σε νεμεσσῶμαι κεχολῶσθαι:</p>
<p><a>σ228</a> αὐτὰρ ἐγὼ θυμῷ νοέω καὶ οἶδα ἕκαστα,</p>
<p><a>σ229</a> ἐσθλά τε καὶ τὰ χέρεια: πάρος δ᾽ ἔτι νήπιος ἦα.</p>
<p><a>σ230</a> ἀλλά τοι οὐ δύναμαι πεπνυμένα πάντα νοῆσαι:</p>
<p><a>σ231</a> ἐκ γάρ με πλήσσουσι παρήμενοι ἄλλοθεν ἄλλος</p>
<p><a>σ232</a> οἵδε κακὰ φρονέοντες, ἐμοὶ δ᾽ οὐκ εἰσὶν ἀρωγοί.</p>
<p><a>σ233</a> οὐ μέν τοι ξείνου γε καὶ Ἴρου μῶλος ἐτύχθη</p>
<p><a>σ234</a> μνηστήρων ἰότητι, βίῃ δ᾽ ὅ γε φέρτερος ἦεν.</p>
<p><a>σ235</a> αἲ γάρ,  Ζεῦ τε πάτερ καὶ Ἀθηναίη καὶ Ἄπολλον,</p>
<p><a>σ236</a> οὕτω νῦν μνηστῆρες ἐν ἡμετέροισι δόμοισι</p>
<p><a>σ237</a> νεύοιεν κεφαλὰς δεδμημένοι, οἱ μὲν ἐν αὐλῇ,</p>
<p><a>σ238</a> οἱ δ᾽ ἔντοσθε δόμοιο, λελῦτο δὲ γυῖα ἑκάστου,</p>
<p><a>σ239</a> ὡς νῦν Ἶρος κεῖνος ἐπ᾽ αὐλείῃσι θύρῃσιν</p>
<p><a>σ240</a> ἧσται νευστάζων κεφαλῇ,  μεθύοντι ἐοικώς,</p>
<p><a>σ241</a> οὐδ᾽ ὀρθὸς στῆναι δύναται ποσὶν οὐδὲ νέεσθαι</p>
<p><a>σ242</a> οἴκαδ᾽, ὅπη οἱ νόστος, ἐπεὶ φίλα γυῖα λέλυνται.</p>
<p><a>σ243</a> ὣς οἱ μὲν τοιαῦτα πρὸς ἀλλήλους ἀγόρευον:</p>
<p><a>σ244</a> Εὐρύμαχος δ᾽ ἐπέεσσι προσηύδα Πηνελόπειαν:</p>
<p><a>σ245</a> κούρη Ἰκαρίοιο,  περίφρον Πηνελόπεια,</p>
<p><a>σ246</a> εἰ πάντες σε ἴδοιεν ἀν᾽ Ἴασον Ἄργος Ἀχαιοί,</p>
<p><a>σ247</a> πλέονές κε μνηστῆρες ἐν ὑμετέροισι δόμοισιν</p>
<p><a>σ248</a> ἠῶθεν δαινύατ᾽, ἐπεὶ περίεσσι γυναικῶν</p>
<p><a>σ249</a> εἶδός τε μέγεθός τε ἰδὲ φρένας ἔνδον ἐΐσας.</p>
<p><a>σ250</a> τὸν δ᾽ ἠμείβετ᾽ ἔπειτα περίφρων Πηνελόπεια:</p>
<p><a>σ251</a> Εὐρύμαχ᾽, ἦ τοι ἐμὴν ἀρετὴν εἶδός τε δέμας τε</p>
<p><a>σ252</a> ὤλεσαν ἀθάνατοι, ὅτε Ἴλιον εἰσανέβαινον</p>
<p><a>σ253</a> Ἀργεῖοι, μετὰ τοῖσι δ᾽ ἐμὸς πόσις ᾖεν Ὀδυσσεύς.</p>
<p><a>σ254</a> εἰ κεῖνός γ᾽ ἐλθὼν τὸν ἐμὸν βίον ἀμφιπολεύοι,</p>
<p><a>σ255</a> μεῖζόν κε κλέος εἴη ἐμὸν καὶ κάλλιον οὕτως.</p>
<p><a>σ256</a> νῦν δ᾽ ἄχομαι: τόσα γάρ μοι ἐπέσσευεν κακὰ δαίμων.</p>
<p><a>σ257</a> ἦ μὲν δὴ ὅτε τ᾽ ᾖε λιπὼν κάτα πατρίδα γαῖαν,</p>
<p><a>σ258</a> δεξιτερὴν ἐπὶ καρπῷ ἑλὼν ἐμὲ χεῖρα προσηύδα:</p>
<p><a>σ259</a> ὦ γύναι, οὐ γὰρ ὀΐω ἐϋκνήμιδας Ἀχαιοὺς</p>
<p><a>σ260</a> ἐκ Τροίης εὖ πάντας ἀπήμονας ἀπονέεσθαι:</p>
<p><a>σ261</a> καὶ γὰρ Τρῶάς φασι μαχητὰς ἔμμεναι ἄνδρας,</p>
<p><a>σ262</a> ἠμὲν ἀκοντιστὰς ἠδὲ ῥυτῆρας ὀϊστῶν</p>
<p><a>σ263</a> ἵππων τ᾽ ὠκυπόδων ἐπιβήτορας, οἵ κε τάχιστα</p>
<p><a>σ264</a> ἔκριναν μέγα νεῖκος ὁμοιΐου πολέμοιο.</p>
<p><a>σ265</a> τῷ οὐκ οἶδ᾽ ἤ κέν μ᾽ ἀνέσει θεός,  ἦ κεν ἁλώω</p>
<p><a>σ266</a> αὐτοῦ ἐνὶ Τροίῃ: σοὶ δ᾽ ἐνθάδε πάντα μελόντων.</p>
<p><a>σ267</a> μεμνῆσθαι πατρὸς καὶ μητέρος ἐν μεγάροισιν</p>
<p><a>σ268</a> ὡς νῦν, ἢ ἔτι μᾶλλον ἐμεῦ ἀπονόσφιν ἐόντος:</p>
<p><a>σ269</a> αὐτὰρ ἐπὴν δὴ παῖδα γενειήσαντα ἴδηαι,</p>
<p><a>σ270</a> γήμασθ᾽ ᾧ κ᾽ ἐθέλῃσθα,  τεὸν κατὰ δῶμα λιποῦσα.</p>
<p><a>σ271</a> κεῖνος τὼς ἀγόρευε: τὰ δὴ νῦν πάντα τελεῖται.</p>
<p><a>σ272</a> νὺξ δ᾽ ἔσται ὅτε δὴ στυγερὸς γάμος ἀντιβολήσει</p>
<p><a>σ273</a> οὐλομένης ἐμέθεν, τῆς τε Ζεὺς ὄλβον ἀπηύρα.</p>
<p><a>σ274</a> ἀλλὰ τόδ᾽ αἰνὸν ἄχος κραδίην καὶ θυμὸν ἱκάνει:</p>
<p><a>σ275</a> μνηστήρων οὐχ ἥδε δίκη τὸ πάροιθε τέτυκτο:</p>
<p><a>σ276</a> οἵ τ᾽ ἀγαθήν τε γυναῖκα καὶ ἀφνειοῖο θύγατρα</p>
<p><a>σ277</a> μνηστεύειν ἐθέλωσι καὶ ἀλλήλοις ἐρίσωσιν,</p>
<p><a>σ278</a> αὐτοὶ τοί γ᾽ ἀπάγουσι βόας καὶ ἴφια μῆλα,</p>
<p><a>σ279</a> κούρης δαῖτα φίλοισι, καὶ ἀγλαὰ δῶρα διδοῦσιν:</p>
<p><a>σ280</a> ἀλλ᾽ οὐκ ἀλλότριον βίοτον νήποινον ἔδουσιν.</p>
<p><a>σ281</a> ὣς φάτο, γήθησεν δὲ πολύτλας δῖος Ὀδυσσεύς,</p>
<p><a>σ282</a> οὕνεκα τῶν μὲν δῶρα παρέλκετο, θέλγε δὲ θυμὸν</p>
<p><a>σ283</a> μειλιχίοις ἐπέεσσι, νόος δέ οἱ ἄλλα μενοίνα.</p>
<p><a>σ284</a> τὴν δ᾽ αὖτ᾽ Ἀντίνοος προσέφη, Εὐπείθεος υἱός,</p>
<p><a>σ285</a> κούρη Ἰκαρίοιο,  περίφρον Πηνελόπεια,</p>
<p><a>σ286</a> δῶρα μὲν ὅς κ᾽ ἐθέλῃσιν Ἀχαιῶν ἐνθάδ᾽ ἐνεῖκαι,</p>
<p><a>σ287</a> δέξασθ᾽. οὐ γὰρ καλὸν ἀνήνασθαι δόσιν ἐστίν:</p>
<p><a>σ288</a> ἡμεῖς δ᾽ οὔτ᾽ ἐπὶ ἔργα πάρος γ᾽ ἴμεν οὔτε πῃ ἄλλῃ,</p>
<p><a>σ289</a> πρίν γέ σε τῷ γήμασθαι Ἀχαιῶν ὅς τις ἄριστος.</p>
<p><a>σ290</a> ὣς ἔφατ᾽ Ἀντίνοος,  τοῖσιν δ᾽ ἐπιήνδανε μῦθος:</p>
<p><a>σ291</a> δῶρα δ᾽ ἄρ᾽ οἰσέμεναι πρόεσαν κήρυκα ἕκαστος.</p>
<p><a>σ292</a> Ἀντινόῳ μὲν ἔνεικε μέγαν περικαλλέα πέπλον,</p>
<p><a>σ293</a> ποικίλον: ἐν δ᾽ ἀρ᾽ ἔσαν περόναι δυοκαίδεκα πᾶσαι</p>
<p><a>σ294</a> χρύσειαι, κληῗσιν ἐϋγνάμπτοις ἀραρυῖαι.</p>
<p><a>σ295</a> ὅρμον δ᾽ Εὐρυμάχῳ πολυδαίδαλον αὐτίκ᾽ ἔνεικε.</p>
<p><a>σ296</a> χρύσεον, ἠλέκτροισιν ἐερμένον ἠέλιον ὥς.</p>
<p><a>σ297</a> ἕρματα δ᾽ Εὐρυδάμαντι δύω θεράποντες ἔνεικαν,</p>
<p><a>σ298</a> τρίγληνα μορόεντα: χάρις δ᾽ ἀπελάμπετο πολλή.</p>
<p><a>σ299</a> ἐκ δ᾽ ἄρα Πεισάνδροιο Πολυκτορίδαο ἄνακτος</p>
<p><a>σ300</a> ἴσθμιον ἤνεικεν θεράπων,  περικαλλὲς ἄγαλμα.</p>
<p><a>σ301</a> ἄλλο δ᾽ ἄρ᾽ ἄλλος δῶρον Ἀχαιῶν καλὸν ἔνεικεν.</p>
<p><a>σ302</a> ἡ μὲν ἔπειτ᾽ ἀνέβαιν᾽ ὑπερώϊα δῖα γυναικῶν,</p>
<p><a>σ303</a> τῇ δ᾽ ἄρ᾽ ἅμ᾽ ἀμφίπολοι ἔφερον περικαλλέα δῶρα</p>
<p><a>σ304</a> οἱ δ᾽ εἰς ὀρχηστύν τε καὶ ἱμερόεσσαν ἀοιδὴν</p>
<p><a>σ305</a> τρεψάμενοι τέρποντο,  μένον δ᾽ ἐπὶ ἕσπερον ἐλθεῖν.</p>
<p><a>σ306</a> τοῖσι δὲ τερπομένοισι μέλας ἐπὶ ἕσπερος ἦλθεν.</p>
<p><a>σ307</a> αὐτίκα λαμπτῆρας τρεῖς ἵστασαν ἐν μεγάροισιν,</p>
<p><a>σ308</a> ὄφρα φαείνοιεν: περὶ δὲ ξύλα κάγκανα θῆκαν,</p>
<p><a>σ309</a> αὖα πάλαι, περίκηλα, νέον κεκεασμένα χαλκῷ,</p>
<p><a>σ310</a> καὶ δαΐδας μετέμισγον: ἀμοιβηδὶς δ᾽ ἀνέφαινον</p>
<p><a>σ311</a> δμῳαὶ Ὀδυσσῆος ταλασίφρονος. αὐτὰρ ὁ τῇσιν</p>
<p><a>σ312</a> αὐτὸς διογενῆς μετέφη πολύμητις Ὀδυσσεύς:</p>
<p><a>σ313</a> δμῳαὶ Ὀδυσσῆος, δὴν οἰχομένοιο ἄνακτος,</p>
<p><a>σ314</a> ἔρχεσθε πρὸς δώμαθ᾽, ἵν᾽ αἰδοίη βασίλεια:</p>
<p><a>σ315</a> τῇ δὲ παρ᾽ ἠλάκατα στροφαλίζετε,  τέρπετε δ᾽ αὐτὴν</p>
<p><a>σ316</a> ἥμεναι ἐν μεγάρῳ, ἢ εἴρια πείκετε χερσίν:</p>
<p><a>σ317</a> αὐτὰρ ἐγὼ τούτοισι φάος πάντεσσι παρέξω.</p>
<p><a>σ318</a> ἤν περ γάρ κ᾽ ἐθέλωσιν ἐΰθρονον Ἠῶ μίμνειν,</p>
<p><a>σ319</a> οὔ τί με νικήσουσι: πολυτλήμων δὲ μάλ᾽ εἰμί.</p>
<p><a>σ320</a> ὣς ἔφαθ᾽,  αἱ δ᾽ ἐγέλασσαν, ἐς ἀλλήλας δὲ ἴδοντο.</p>
<p><a>σ321</a> τὸν δ᾽ αἰσχρῶς ἐνένιπε Μελανθὼ καλλιπάρῃος,</p>
<p><a>σ322</a> τὴν Δολίος μὲν ἔτικτε, κόμισσε δὲ Πηνελόπεια,</p>
<p><a>σ323</a> παῖδα δὲ ὣς ἀτίταλλε, δίδου δ᾽ ἄρ᾽ ἀθύρματα θυμῷ:</p>
<p><a>σ324</a> ἀλλ᾽ οὐδ᾽ ὣς ἔχε πένθος ἐνὶ φρεσὶ Πηνελοπείης,</p>
<p><a>σ325</a> ἀλλ᾽ ἥ γ᾽ Εὐρυμάχῳ μισγέσκετο καὶ φιλέεσκεν.</p>
<p><a>σ326</a> ἥ ῥ᾽ Ὀδυσῆ᾽ ἐνένιπεν ὀνειδείοις ἐπέεσσιν:</p>
<p><a>σ327</a> ξεῖνε τάλαν, σύ γέ τις φρένας ἐκπεπαταγμένος ἐσσί,</p>
<p><a>σ328</a> οὐδ᾽ ἐθέλεις εὕδειν χαλκήϊον ἐς δόμον ἐλθών,</p>
<p><a>σ329</a> ἠέ που ἐς λέσχην, ἀλλ᾽ ἐνθάδε πόλλ᾽ ἀγορεύεις,</p>
<p><a>σ330</a> θαρσαλέως πολλοῖσι μετ᾽ ἀνδράσιν,  οὐδέ τι θυμῷ</p>
<p><a>σ331</a> ταρβεῖς: ἦ ῥά σε οἶνος ἔχει φρένας, ἤ νύ τοι αἰεὶ</p>
<p><a>σ332</a> τοιοῦτος νόος ἐστίν: ὃ καὶ μεταμώνια βάζεις.</p>
<p><a>σ333</a> ἦ ἀλύεις, ὅτι Ἶρον ἐνίκησας τὸν ἀλήτην;</p>
<p><a>σ334</a> μή τίς τοι τάχα Ἴρου ἀμείνων ἄλλος ἀναστῇ,</p>
<p><a>σ335</a> ὅς τίς σ᾽ ἀμφὶ κάρη κεκοπὼς χερσὶ στιβαρῇσι</p>
<p><a>σ336</a> δώματος ἐκπέμψῃσι, φορύξας αἵματι πολλῷ.</p>
<p><a>σ337</a> τὴν δ᾽ ἄρ᾽ ὑπόδρα ἰδὼν προσέφη πολύμητις Ὀδυσσεύς:</p>
<p><a>σ338</a> ἦ τάχα Τηλεμάχῳ ἐρέω, κύον, οἷ᾽ ἀγορεύεις,</p>
<p><a>σ339</a> κεῖσ᾽ ἐλθών, ἵνα σ᾽ αὖθι διὰ μελεϊστὶ τάμῃσιν.</p>
<p><a>σ340</a> ὣς εἰπὼν ἐπέεσσι διεπτοίησε γυναῖκας.</p>
<p><a>σ341</a> βὰν δ᾽ ἴμεναι διὰ δῶμα, λύθεν δ᾽ ὑπὸ γυῖα ἑκάστης</p>
<p><a>σ342</a> ταρβοσύνῃ: φὰν γάρ μιν ἀληθέα μυθήσασθαι.</p>
<p><a>σ343</a> αὐτὰρ ὁ πὰρ λαμπτῆρσι φαείνων αἰθομένοισιν</p>
<p><a>σ344</a> ἑστήκειν ἐς πάντας ὁρώμενος: ἄλλα δέ οἱ κῆρ</p>
<p><a>σ345</a> ὥρμαινε φρεσὶν ᾗσιν,  ἅ ῥ᾽ οὐκ ἀτέλεστα γένοντο.</p>
<p><a>σ346</a> μνηστῆρας δ᾽ οὐ πάμπαν ἀγήνορας εἴα Ἀθήνη</p>
<p><a>σ347</a> λώβης ἴσχεσθαι θυμαλγέος, ὄφρ᾽ ἔτι μᾶλλον</p>
<p><a>σ348</a> δύη ἄχος κραδίην Λαερτιάδεω Ὀδυσῆος.</p>
<p><a>σ349</a> τοῖσιν δ᾽ Εὐρύμαχος, Πολύβου πάϊς, ἦρχ᾽ ἀγορεύειν,</p>
<p><a>σ350</a> κερτομέων Ὀδυσῆα: γέλω δ᾽ ἑτάροισιν ἔτευχε.</p>
<p><a>σ351</a> κέκλυτέ μευ, μνηστῆρες ἀγακλειτῆς βασιλείης,</p>
<p><a>σ352</a> ὄφρ᾽ εἴπω τά με θυμὸς ἐνὶ στήθεσσι κελεύει.</p>
<p><a>σ353</a> οὐκ ἀθεεὶ ὅδ᾽ ἀνὴρ Ὀδυσήϊον ἐς δόμον ἵκει:</p>
<p><a>σ354</a> ἔμπης μοι δοκέει δαίδων σέλας ἔμμεναι αὐτοῦ</p>
<p><a>σ355</a> κὰκ κεφαλῆς,  ἐπεὶ οὔ οἱ ἔνι τρίχες οὐδ᾽ ἠβαιαί.</p>
<p><a>σ356</a> ἦ ῥ᾽, ἅμα τε προσέειπεν Ὀδυσσῆα πτολίπορθον:</p>
<p><a>σ357</a> ξεῖν᾽, ἦ ἄρ κ᾽ ἐθέλοις θητευέμεν, εἴ σ᾽ ἀνελοίμην,</p>
<p><a>σ358</a> ἀγροῦ ἐπ᾽ ἐσχατιῆς—μισθὸς δέ τοι ἄρκιος ἔσται—</p>
<p><a>σ359</a> αἱμασιάς τε λέγων καὶ δένδρεα μακρὰ φυτεύων;</p>
<p><a>σ360</a> ἔνθα κ᾽ ἐγὼ σῖτον μὲν ἐπηετανὸν παρέχοιμι,</p>
<p><a>σ361</a> εἵματα δ᾽ ἀμφιέσαιμι ποσίν θ᾽ ὑποδήματα δοίην.</p>
<p><a>σ362</a> ἀλλ᾽ ἐπεὶ οὖν δὴ ἔργα κάκ᾽ ἔμμαθες, οὐκ ἐθελήσεις</p>
<p><a>σ363</a> ἔργον ἐποίχεσθαι, ἀλλὰ πτώσσειν κατὰ δῆμον</p>
<p><a>σ364</a> βούλεαι, ὄφρ᾽ ἄν ἔχῃς βόσκειν σὴν γαστέρ᾽ ἄναλτον.</p>
<p><a>σ365</a> τὸν δ᾽ ἀπαμειβόμενος προσέφη πολύμητις Ὀδυσσεύς:</p>
<p><a>σ366</a> Εὐρύμαχ᾽,  εἰ γὰρ νῶϊν ἔρις ἔργοιο γένοιτο</p>
<p><a>σ367</a> ὥρῃ ἐν εἰαρινῇ, ὅτε τ᾽ ἤματα μακρὰ πέλονται,</p>
<p><a>σ368</a> ἐν ποίῃ, δρέπανον μὲν ἐγὼν εὐκαμπὲς ἔχοιμι,</p>
<p><a>σ369</a> καὶ δὲ σὺ τοῖον ἔχοις, ἵνα πειρησαίμεθα ἔργου</p>
<p><a>σ370</a> νήστιες ἄχρι μάλα κνέφαος,  ποίη δὲ παρείη.</p>
<p><a>σ371</a> εἰ δ᾽ αὖ καὶ βόες εἶεν ἐλαυνέμεν, οἵ περ ἄριστοι,</p>
<p><a>σ372</a> αἴθωνες, μεγάλοι, ἄμφω κεκορηότε ποίης,</p>
<p><a>σ373</a> ἥλικες, ἰσοφόροι, τῶν τε σθένος οὐκ ἀλαπαδνόν,</p>
<p><a>σ374</a> τετράγυον δ᾽ εἴη, εἴκοι δ᾽ ὑπὸ βῶλος ἀρότρῳ:</p>
<p><a>σ375</a> τῷ κέ μ᾽ ἴδοις,  εἰ ὦλκα διηνεκέα προταμοίμην.</p>
<p><a>σ376</a> εἰ δ᾽ αὖ καὶ πόλεμόν ποθεν ὁρμήσειε Κρονίων</p>
<p><a>σ377</a> σήμερον, αὐτὰρ ἐμοὶ σάκος εἴη καὶ δύο δοῦρε</p>
<p><a>σ378</a> καὶ κυνέη πάγχαλκος, ἐπὶ κροτάφοις ἀραρυῖα,</p>
<p><a>σ379</a> τῷ κέ μ᾽ ἴδοις πρώτοισιν ἐνὶ προμάχοισι μιγέντα,</p>
<p><a>σ380</a> οὐδ᾽ ἄν μοι τὴν γαστέρ᾽ ὀνειδίζων ἀγορεύοις.</p>
<p><a>σ381</a> ἀλλὰ μάλ᾽ ὑβρίξεις, καί τοι νόος ἐστὶν ἀπηνής:</p>
<p><a>σ382</a> καί πού τις δοκέεις μέγας ἔμμεναι ἠδὲ κραταιός,</p>
<p><a>σ383</a> οὕνεκα πὰρ παύροισι καὶ οὐκ ἀγαθοῖσιν ὁμιλεῖς.</p>
<p><a>σ384</a> εἰ δ᾽ Ὀδυσεὺς ἔλθοι καὶ ἵκοιτ᾽ ἐς πατρίδα γαῖαν,</p>
<p><a>σ385</a> αἶψά κέ τοι τὰ θύρετρα,  καὶ εὐρέα περ μάλ᾽ ἐόντα,</p>
<p><a>σ386</a> φεύγοντι στείνοιτο διὲκ προθύροιο θύραζε.</p>
<p><a>σ387</a> ὣς ἔφατ᾽, Εὐρύμαχος δ᾽ ἐχολώσατο κηρόθι μᾶλλον,</p>
<p><a>σ388</a> καί μιν ὑπόδρα ἰδὼν ἔπεα πτερόεντα προσηύδα:</p>
<p><a>σ389</a> ἆ δείλ᾽, ἦ τάχα τοι τελέω κακόν, οἷ᾽ ἀγορεύεις</p>
<p><a>σ390</a> θαρσαλέως πολλοῖσι μετ᾽ ἀνδράσιν,  οὐδέ τι θυμῷ</p>
<p><a>σ391</a> ταρβεῖς: ἦ ῥά σε οἶνος ἔχει φρένας, ἤ νύ τοι αἰεὶ</p>
<p><a>σ392</a> τοιοῦτος νόος ἐστίν: ὃ καὶ μεταμώνια βάζεις.</p>
<p><a>σ393</a> ἦ ἀλύεις, ὅτι Ἶρον ἐνίκησας τὸν ἀλήτην;</p>
<p><a>σ394</a> ὣς ἄρα φωνήσας σφέλας ἔλλαβεν: αὐτὰρ Ὀδυσσεὺς</p>
<p><a>σ395</a> Ἀμφινόμου πρὸς γοῦνα καθέζετο Δουλιχιῆος,</p>
<p><a>σ396</a> Εὐρύμαχον δείσας: ὁ δ᾽ ἄρ᾽ οἰνοχόον βάλε χεῖρα</p>
<p><a>σ397</a> δεξιτερήν: πρόχοος δὲ χαμαὶ βόμβησε πεσοῦσα,</p>
<p><a>σ398</a> αὐτὰρ ὅ γ᾽ οἰμώξας πέσεν ὕπτιος ἐν κονίῃσι.</p>
<p><a>σ399</a> μνηστῆρες δ᾽ ὁμάδησαν ἀνὰ μέγαρα σκιόεντα,</p>
<p><a>σ400</a> ὧδε δέ τις εἴπεσκεν ἰδὼν ἐς πλησίον ἄλλον:</p>
<p><a>σ401</a> αἴθ᾽ ὤφελλ᾽ ὁ ξεῖνος ἀλώμενος ἄλλοθ᾽ ὀλέσθαι</p>
<p><a>σ402</a> πρὶν ἐλθεῖν: τῷ οὔ τι τόσον κέλαδον μετέθηκε.</p>
<p><a>σ403</a> νῦν δὲ περὶ πτωχῶν ἐριδαίνομεν, οὐδέ τι δαιτὸς</p>
<p><a>σ404</a> ἐσθλῆς ἔσσεται ἦδος, ἐπεὶ τὰ χερείονα νικᾷ.</p>
<p><a>σ405</a> τοῖσι δὲ καὶ μετέειφ᾽ ἱερὴ ἲς Τηλεμάχοιο</p>
<p><a>σ406</a> δαιμόνιοι, μαίνεσθε καὶ οὐκέτι κεύθετε θυμῷ</p>
<p><a>σ407</a> βρωτὺν οὐδὲ ποτῆτα: θεῶν νύ τις ὔμμ᾽ ὀροθύνει.</p>
<p><a>σ408</a> ἀλλ᾽ εὖ δαισάμενοι κατακείετε οἴκαδ᾽ ἰόντες,</p>
<p><a>σ409</a> ὁππότε θυμὸς ἄνωγε: διώκω δ᾽ οὔ τιν᾽ ἐγώ γε.</p>
<p><a>σ410</a> ὣς ἔφαθ᾽, οἱ δ᾽ ἄρα πάντες ὀδὰξ ἐν χείλεσι φύντες</p>
<p><a>σ411</a> Τηλέμαχον θαύμαζον,  ὃ θαρσαλέως ἀγόρευε.</p>
<p><a>σ412</a> τοῖσιν δ᾽ Ἀμφίνομος ἀγορήσατο καὶ μετέειπε</p>
<p><a>σ413</a> Νίσου φαίδιμος υἱός, Ἀρητιάδαο ἄνακτος:</p>
<p><a>σ414</a> ὦ φίλοι, οὐκ ἂν δή τις ἐπὶ ῥηθέντι δικαίῳ</p>
<p><a>σ415</a> ἀντιβίοις ἐπέεσσι καθαπτόμενος χαλεπαίνοι:</p>
<p><a>σ416</a> μήτε τι τὸν ξεῖνον στυφελίζετε μήτε τιν᾽ ἄλλον</p>
<p><a>σ417</a> δμώων, οἳ κατὰ δώματ᾽ Ὀδυσσῆος θείοιο.</p>
<p><a>σ418</a> ἀλλ᾽ ἄγετ᾽, οἰνοχόος μὲν ἐπαρξάσθω δεπάεσσιν,</p>
<p><a>σ419</a> ὄφρα σπείσαντες κατακείομεν οἴκαδ᾽ ἰόντες:</p>
<p><a>σ420</a> τὸν ξεῖνον δὲ ἐῶμεν ἐνὶ μεγάροις Ὀδυσῆος</p>
<p><a>σ421</a> Τηλεμάχῳ μελέμεν: τοῦ γὰρ φίλον ἵκετο δῶμα.</p>
<p><a>σ422</a> ὣς φάτο, τοῖσι δὲ πᾶσιν ἑαδότα μῦθον ἔειπε.</p>
<p><a>σ423</a> τοῖσιν δὲ κρητῆρα κεράσσατο Μούλιος ἥρως,</p>
<p><a>σ424</a> κῆρυξ Δουλιχιεύς: θεράπων δ᾽ ἦν Ἀμφινόμοιο:</p>
<p><a>σ425</a> νώμησεν δ᾽ ἄρα πᾶσιν ἐπισταδόν: οἱ δὲ θεοῖσι</p>
<p><a>σ426</a> σπείσαντες μακάρεσσι πίον μελιηδέα οἶνον.</p>
<p><a>σ427</a> αὐτὰρ ἐπεὶ σπεῖσάν τ᾽ ἔπιόν θ᾽ ὅσον ἤθελε θυμός,</p>
<p><a>σ428</a> βάν ῥ᾽ ἴμεναι κείοντες ἑὰ πρὸς δώμαθ᾽ ἕκαστος.</p>
<h4 class="C2">Book 19</h4><p><a>τ1</a> αὐτὰρ ὁ ἐν μεγάρῳ ὑπελείπετο δῖος Ὀδυσσεύς,</p>
<p><a>τ2</a> μνηστήρεσσι φόνον σὺν Ἀθήνῃ μερμηρίζων:</p>
<p><a>τ3</a> αἶψα δὲ Τηλέμαχον ἔπεα πτερόεντα προσηύδα:</p>
<p><a>τ4</a> Τηλέμαχε, χρὴ τεύχε᾽ ἀρήϊα κατθέμεν εἴσω</p>
<p><a>τ5</a> πάντα μάλ᾽: αὐτὰρ μνηστῆρας μαλακοῖς ἐπέεσσι</p>
<p><a>τ6</a> παρφάσθαι, ὅτε κέν σε μεταλλῶσιν ποθέοντες:</p>
<p><a>τ7</a> ἐκ καπνοῦ κατέθηκ᾽, ἐπεὶ οὐκέτι τοῖσιν ἐῴκει</p>
<p><a>τ8</a> οἷά ποτε Τροίηνδε κιὼν κατέλειπεν Ὀδυσσεύς,</p>
<p><a>τ9</a> ἀλλὰ κατῄκισται, ὅσσον πυρὸς ἵκετ᾽ ἀϋτμή.</p>
<p><a>τ10</a> πρὸς δ᾽ ἔτι καὶ τόδε μεῖζον ἐνὶ φρεσὶν ἔβαλε δαίμων</p>
<p><a>τ11</a> μή πως οἰνωθέντες, ἔριν στήσαντες ἐν ὑμῖν,</p>
<p><a>τ12</a> ἀλλήλους τρώσητε καταισχύνητέ τε δαῖτα</p>
<p><a>τ13</a> καὶ μνηστύν: αὐτὸς γὰρ ἐφέλκεται ἄνδρα σίδηρος.</p>
<p><a>τ14</a> ὣς φάτο, Τηλέμαχος δὲ φίλῳ ἐπεπείθετο πατρί,</p>
<p><a>τ15</a> ἐκ δὲ καλεσσάμενος προσέφη τροφὸν Εὐρύκλειαν:</p>
<p><a>τ16</a> μαῖ᾽, ἄγε δή μοι ἔρυξον ἐνὶ μεγάροισι γυναῖκας,</p>
<p><a>τ17</a> ὄφρα κεν ἐς θάλαμον καταθείομαι ἔντεα πατρὸς</p>
<p><a>τ18</a> καλά, τά μοι κατὰ οἶκον ἀκηδέα καπνὸς ἀμέρδει</p>
<p><a>τ19</a> πατρὸς ἀποιχομένοιο: ἐγὼ δ᾽ ἔτι νήπιος ἦα.</p>
<p><a>τ20</a> νῦν δ᾽ ἐθέλω καταθέσθαι,  ἵν᾽ οὐ πυρὸς ἵξετ᾽ ἀϋτμή.</p>
<p><a>τ21</a> τὸν δ᾽ αὖτε προσέειπε φίλη τροφὸς Εὐρύκλεια:</p>
<p><a>τ22</a> αἲ γὰρ δή ποτε, τέκνον, ἐπιφροσύνας ἀνέλοιο</p>
<p><a>τ23</a> οἴκου κήδεσθαι καὶ κτήματα πάντα φυλάσσειν.</p>
<p><a>τ24</a> ἀλλ᾽ ἄγε, τίς τοι ἔπειτα μετοιχομένη φάος οἴσει;</p>
<p><a>τ25</a> δμῳὰς δ᾽ οὐκ εἴας προβλωσκέμεν,  αἵ κεν ἔφαινον.</p>
<p><a>τ26</a> τὴν δ᾽ αὖ Τηλέμαχος πεπνυμένος ἀντίον ηὔδα:</p>
<p><a>τ27</a> ξεῖνος ὅδ᾽: οὐ γὰρ ἀεργὸν ἀνέξομαι ὅς κεν ἐμῆς γε</p>
<p><a>τ28</a> χοίνικος ἅπτηται, καὶ τηλόθεν εἰληλουθώς.</p>
<p><a>τ29</a> ὣς ἄρ᾽ ἐφώνησεν, τῇ δ᾽ ἄπτερος ἔπλετο μῦθος.</p>
<p><a>τ30</a> κλήϊσεν δὲ θύρας μεγάρων εὖ ναιεταόντων.</p>
<p><a>τ31</a> τὼ δ᾽ ἄρ᾽ ἀναΐξαντ᾽ Ὀδυσεὺς καὶ φαίδιμος υἱὸς</p>
<p><a>τ32</a> ἐσφόρεον κόρυθάς τε καὶ ἀσπίδας ὀμφαλοέσσας</p>
<p><a>τ33</a> ἔγχεά τ᾽ ὀξυόεντα: πάροιθε δὲ Παλλὰς Ἀθήνη,</p>
<p><a>τ34</a> χρύσεον λύχνον ἔχουσα, φάος περικαλλὲς ἐποίει.</p>
<p><a>τ35</a> δὴ τότε Τηλέμαχος προσεφώνεεν ὃν πατέρ᾽ αἶψα:</p>
<p><a>τ36</a> ὦ πάτερ, ἦ μέγα θαῦμα τόδ᾽ ὀφθαλμοῖσιν ὁρῶμαι.</p>
<p><a>τ37</a> ἔμπης μοι τοῖχοι μεγάρων καλαί τε μεσόδμαι,</p>
<p><a>τ38</a> εἰλάτιναί τε δοκοί, καὶ κίονες ὑψόσ᾽ ἔχοντες</p>
<p><a>τ39</a> φαίνοντ᾽ ὀφθαλμοῖς ὡς εἰ πυρὸς αἰθομένοιο.</p>
<p><a>τ40</a> ἦ μάλα τις θεὸς ἔνδον,  οἳ οὐρανὸν εὐρὺν ἔχουσι.</p>
<p><a>τ41</a> τὸν δ᾽ ἀπαμειβόμενος προσέφη πολύμητις Ὀδυσσεύς:</p>
<p><a>τ42</a> σίγα καὶ κατὰ σὸν νόον ἴσχανε μηδ᾽ ἐρέεινε:</p>
<p><a>τ43</a> αὕτη τοι δίκη ἐστὶ θεῶν, οἳ Ὄλυμπον ἔχουσιν.</p>
<p><a>τ44</a> ἀλλὰ σὺ μὲν κατάλεξαι, ἐγὼ δ᾽ ὑπολείψομαι αὐτοῦ,</p>
<p><a>τ45</a> ὄφρα κ᾽ ἔτι δμῳὰς καὶ μητέρα σὴν ἐρεθίζω:</p>
<p><a>τ46</a> ἡ δέ μ᾽ ὀδυρομένη εἰρήσεται ἀμφὶς ἕκαστα.</p>
<p><a>τ47</a> ὣς φάτο, Τηλέμαχος δὲ διὲκ μεγάροιο βεβήκει</p>
<p><a>τ48</a> κείων ἐς θάλαμον, δαΐδων ὕπο λαμπομενάων,</p>
<p><a>τ49</a> ἔνθα πάρος κοιμᾶθ᾽, ὅτε μιν γλυκὺς ὕπνος ἱκάνοι:</p>
<p><a>τ50</a> ἔνθ᾽ ἄρα καὶ τότ᾽ ἔλεκτο καὶ Ἠῶ δῖαν ἔμιμνεν.</p>
<p><a>τ51</a> αὐτὰρ ὁ ἐν μεγάρῳ ὑπελείπετο δῖος Ὀδυσσεύς,</p>
<p><a>τ52</a> μνηστήρεσσι φόνον σὺν Ἀθήνῃ μερμηρίζων.</p>
<p><a>τ53</a> ἡ δ᾽ ἴεν ἐκ θαλάμοιο περίφρων Πηνελόπεια,</p>
<p><a>τ54</a> Ἀρτέμιδι ἰκέλη ἠὲ χρυσέῃ Ἀφροδίτῃ.</p>
<p><a>τ55</a> τῇ παρὰ μὲν κλισίην πυρὶ κάτθεσαν,  ἔνθ᾽ ἄρ᾽ ἐφῖζε,</p>
<p><a>τ56</a> δινωτὴν ἐλέφαντι καὶ ἀργύρῳ: ἥν ποτε τέκτων</p>
<p><a>τ57</a> ποίησ᾽ Ἰκμάλιος, καὶ ὑπὸ θρῆνυν ποσὶν ἧκε</p>
<p><a>τ58</a> προσφυέ᾽ ἐξ αὐτῆς, ὅθ᾽ ἐπὶ μέγα βάλλετο κῶας.</p>
<p><a>τ59</a> ἔνθα καθέζετ᾽ ἔπειτα περίφρων Πηνελόπεια.</p>
<p><a>τ60</a> ἦλθον δὲ δμῳαὶ λευκώλενοι ἐκ μεγάροιο.</p>
<p><a>τ61</a> αἱ δ᾽ ἀπὸ μὲν σῖτον πολὺν ᾕρεον ἠδὲ τραπέζας</p>
<p><a>τ62</a> καὶ δέπα, ἔνθεν ἄρ᾽ ἄνδρες ὑπερμενέοντες ἔπινον:</p>
<p><a>τ63</a> πῦρ δ᾽ ἀπὸ λαμπτήρων χαμάδις βάλον, ἄλλα δ᾽ ἐπ᾽ αὐτῶν</p>
<p><a>τ64</a> νήησαν ξύλα πολλά, φόως ἔμεν ἠδὲ θέρεσθαι.</p>
<p><a>τ65</a> ἡ δ᾽ Ὀδυσῆ᾽ ἐνένιπε Μελανθὼ δεύτερον αὖτις:</p>
<p><a>τ66</a> ξεῖν᾽, ἔτι καὶ νῦν ἐνθάδ᾽ ἀνιήσεις διὰ νύκτα</p>
<p><a>τ67</a> δινεύων κατὰ οἶκον, ὀπιπεύσεις δὲ γυναῖκας;</p>
<p><a>τ68</a> ἀλλ᾽ ἔξελθε θύραζε, τάλαν, καὶ δαιτὸς ὄνησο:</p>
<p><a>τ69</a> ἢ τάχα καὶ δαλῷ βεβλημένος εἶσθα θύραζε.</p>
<p><a>τ70</a> τὴν δ᾽ ἄρ᾽ ὑπόδρα ἰδὼν προσέφη πολύμητις Ὀδυσσεύς:</p>
<p><a>τ71</a> δαιμονίη,  τί μοι ὧδ᾽ ἐπέχεις κεκοτηότι θυμῷ;</p>
<p><a>τ72</a> ἦ ὅτι δὴ ῥυπόω, κακὰ δὲ χροῒ εἵματα εἷμαι,</p>
<p><a>τ73</a> πτωχεύω δ᾽ ἀνὰ δῆμον; ἀναγκαίη γὰρ ἐπείγει.</p>
<p><a>τ74</a> τοιοῦτοι πτωχοὶ καὶ ἀλήμονες ἄνδρες ἔασι</p>
<p><a>τ75</a> καὶ γὰρ ἐγώ ποτε οἶκον ἐν ἀνθρώποισιν ἔναιον</p>
<p><a>τ76</a> ὄλβιος ἀφνειὸν καὶ πολλάκι δόσκον ἀλήτῃ,</p>
<p><a>τ77</a> τοίῳ ὁποῖος ἔοι καὶ ὅτευ κεχρημένος ἔλθοι:</p>
<p><a>τ78</a> ἦσαν δὲ δμῶες μάλα μυρίοι, ἄλλα τε πολλὰ</p>
<p><a>τ79</a> οἷσίν τ᾽ εὖ ζώουσι καὶ ἀφνειοὶ καλέονται.</p>
<p><a>τ80</a> ἀλλὰ Ζεὺς ἀλάπαξε Κρονίων: ἤθελε γάρ που:</p>
<p><a>τ81</a> τῷ νῦν μήποτε καὶ σύ, γύναι, ἀπὸ πᾶσαν ὀλέσσῃς</p>
<p><a>τ82</a> ἀγλαΐην, τῇ νῦν γε μετὰ δμῳῇσι κέκασσαι:</p>
<p><a>τ83</a> μή πώς τοι δέσποινα κοτεσσαμένη χαλεπήνῃ,</p>
<p><a>τ84</a> ἢ Ὀδυσεὺς ἔλθῃ: ἔτι γὰρ καὶ ἐλπίδος αἶσα.</p>
<p><a>τ85</a> εἰ δ᾽ ὁ μὲν ὣς ἀπόλωλε καὶ οὐκέτι νόστιμός ἐστιν,</p>
<p><a>τ86</a> ἀλλ᾽ ἤδη παῖς τοῖος Ἀπόλλωνός γε ἕκητι,</p>
<p><a>τ87</a> Τηλέμαχος: τὸν δ᾽ οὔ τις ἐνὶ μεγάροισι γυναικῶν</p>
<p><a>τ88</a> λήθει ἀτασθάλλουσ᾽, ἐπεὶ οὐκέτι τηλίκος ἐστίν.</p>
<p><a>τ89</a> ὣς φάτο, τοῦ δ᾽ ἤκουσε περίφρων Πηνελόπεια,</p>
<p><a>τ90</a> ἀμφίπολον δ᾽ ἐνένιπεν ἔπος τ᾽ ἔφατ᾽ ἔκ τ᾽ ὀνόμαζε:</p>
<p><a>τ91</a> πάντως, θαρσαλέη, κύον ἀδεές, οὔ τί με λήθεις</p>
<p><a>τ92</a> ἔρδουσα μέγα ἔργον, ὃ σῇ κεφαλῇ ἀναμάξεις:</p>
<p><a>τ93</a> πάντα γὰρ εὖ ᾔδησθ᾽, ἐπεὶ ἐξ ἐμεῦ ἔκλυες αὐτῆς</p>
<p><a>τ94</a> ὡς τὸν ξεῖνον ἔμελλον ἐνὶ μεγάροισιν ἐμοῖσιν</p>
<p><a>τ95</a> ἀμφὶ πόσει εἴρεσθαι,  ἐπεὶ πυκινῶς ἀκάχημαι.</p>
<p><a>τ96</a> ἦ ῥα καὶ Εὐρυνόμην ταμίην πρὸς μῦθον ἔειπεν:</p>
<p><a>τ97</a> Εὐρυνόμη, φέρε δὴ δίφρον καὶ κῶας ἐπ᾽ αὐτοῦ,</p>
<p><a>τ98</a> ὄφρα καθεζόμενος εἴπῃ ἔπος ἠδ᾽ ἐπακούσῃ</p>
<p><a>τ99</a> ὁ ξεῖνος ἐμέθεν: ἐθέλω δέ μιν ἐξερέεσθαι.</p>
<p><a>τ100</a> ὣς ἔφαθ᾽,  ἡ δὲ μάλ᾽ ὀτραλέως κατέθηκε φέρουσα</p>
<p><a>τ101</a> δίφρον ἐΰξεστον καὶ ἐπ᾽ αὐτῷ κῶας ἔβαλλεν:</p>
<p><a>τ102</a> ἔνθα καθέζετ᾽ ἔπειτα πολύτλας δῖος Ὀδυσσεύς.</p>
<p><a>τ103</a> τοῖσι δὲ μύθων ἦρχε περίφρων Πηνελόπεια:</p>
<p><a>τ104</a> ξεῖνε, τὸ μέν σε πρῶτον ἐγὼν εἰρήσομαι αὐτή:</p>
<p><a>τ105</a> τίς πόθεν εἶς ἀνδρῶν;  πόθι τοι πόλις ἠδὲ τοκῆες;</p>
<p><a>τ106</a> τὴν δ᾽ ἀπαμειβόμενος προσέφη πολύμητις Ὀδυσσεύς:</p>
<p><a>τ107</a> ὦ γύναι, οὐκ ἄν τίς σε βροτῶν ἐπ᾽ ἀπείρονα γαῖαν</p>
<p><a>τ108</a> νεικέοι: ἦ γάρ σευ κλέος οὐρανὸν εὐρὺν ἱκάνει,</p>
<p><a>τ109</a> ὥς τέ τευ ἢ βασιλῆος ἀμύμονος, ὅς τε θεουδὴς</p>
<p><a>τ110</a> ἀνδράσιν ἐν πολλοῖσι καὶ ἰφθίμοισιν ἀνάσσων</p>
<p><a>τ111</a> εὐδικίας ἀνέχῃσι, φέρῃσι δὲ γαῖα μέλαινα</p>
<p><a>τ112</a> πυροὺς καὶ κριθάς, βρίθῃσι δὲ δένδρεα καρπῷ,</p>
<p><a>τ113</a> τίκτῃ δ᾽ ἔμπεδα μῆλα, θάλασσα δὲ παρέχῃ ἰχθῦς</p>
<p><a>τ114</a> ἐξ εὐηγεσίης, ἀρετῶσι δὲ λαοὶ ὑπ᾽ αὐτοῦ.</p>
<p><a>τ115</a> τῷ ἐμὲ νῦν τὰ μὲν ἄλλα μετάλλα σῷ ἐνὶ οἴκῳ,</p>
<p><a>τ116</a> μηδ᾽ ἐμὸν ἐξερέεινε γένος καὶ πατρίδα γαῖαν,</p>
<p><a>τ117</a> μή μοι μᾶλλον θυμὸν ἐνιπλήσῃς ὀδυνάων</p>
<p><a>τ118</a> μνησαμένῳ μάλα δ᾽ εἰμὶ πολύστονος: οὐδέ τί με χρὴ</p>
<p><a>τ119</a> οἴκῳ ἐν ἀλλοτρίῳ γοόωντά τε μυρόμενόν τε</p>
<p><a>τ120</a> ἧσθαι,  ἐπεὶ κάκιον πενθήμεναι ἄκριτον αἰεί:</p>
<p><a>τ121</a> μή τίς μοι δμῳῶν νεμεσήσεται, ἠὲ σύ γ᾽ αὐτή,</p>
<p><a>τ122</a> φῇ δὲ δακρυπλώειν βεβαρηότα με φρένας οἴνῳ.</p>
<p><a>τ123</a> τὸν δ᾽ ἠμείβετ᾽ ἔπειτα περίφρων Πηνελόπεια:</p>
<p><a>τ124</a> ξεῖν᾽, ἦ τοι μὲν ἐμὴν ἀρετὴν εἶδός τε δέμας τε</p>
<p><a>τ125</a> ὤλεσαν ἀθάνατοι,  ὅτε Ἴλιον εἰσανέβαινον</p>
<p><a>τ126</a> Ἀργεῖοι, μετὰ τοῖσι δ᾽ ἐμὸς πόσις ᾖεν Ὀδυσσεύς</p>
<p><a>τ127</a> εἰ κεῖνός γ᾽ ἐλθὼν τὸν ἐμὸν βίον ἀμφιπολεύοι,</p>
<p><a>τ128</a> μεῖζον κε κλέος εἴη ἐμὸν καὶ κάλλιον οὕτως.</p>
<p><a>τ129</a> νῦν δ᾽ ἄχομαι: τόσα γάρ μοι ἐπέσσευεν κακὰ δαίμων.</p>
<p><a>τ130</a> ὅσσοι γὰρ νήσοισιν ἐπικρατέουσιν ἄριστοι,</p>
<p><a>τ131</a> Δουλιχίῳ τε Σάμῃ τε καὶ ὑλήεντι Ζακύνθῳ,</p>
<p><a>τ132</a> οἵ τ᾽ αὐτὴν Ἰθάκην εὐδείελον ἀμφινέμονται,</p>
<p><a>τ133</a> οἵ μ᾽ ἀεκαζομένην μνῶνται, τρύχουσι δὲ οἶκον.</p>
<p><a>τ134</a> τῷ οὔτε ξείνων ἐμπάξομαι οὔθ᾽ ἱκετάων</p>
<p><a>τ135</a> οὔτε τι κηρύκων,  οἳ δημιοεργοὶ ἔασιν:</p>
<p><a>τ136</a> ἀλλ᾽ Ὀδυσῆ ποθέουσα φίλον κατατήκομαι ἦτορ.</p>
<p><a>τ137</a> οἱ δὲ γάμον σπεύδουσιν: ἐγὼ δὲ δόλους τολυπεύω.</p>
<p><a>τ138</a> φᾶρος μέν μοι πρῶτον ἐνέπνευσε φρεσὶ δαίμων,</p>
<p><a>τ139</a> στησαμένῃ μέγαν ἱστόν, ἐνὶ μεγάροισιν ὑφαίνειν,</p>
<p><a>τ140</a> λεπτὸν καὶ περίμετρον: ἄφαρ δ᾽ αὐτοῖς μετέειπον:</p>
<p><a>τ141</a> κοῦροι, ἐμοὶ μνηστῆρες, ἐπεὶ θάνε δῖος Ὀδυσσεύς,</p>
<p><a>τ142</a> μίμνετ᾽ ἐπειγόμενοι τὸν ἐμὸν γάμον, εἰς ὅ κε φᾶρος</p>
<p><a>τ143</a> ἐκτελέσω—μή μοι μεταμώνια νήματ᾽ ὄληται—</p>
<p><a>τ144</a> Λαέρτῃ ἥρωϊ ταφήϊον, εἰς ὅτε κέν μιν</p>
<p><a>τ145</a> μοῖρ᾽ ὀλοὴ καθέλῃσι τανηλεγέος θανάτοιο:</p>
<p><a>τ146</a> μή τίς μοι κατὰ δῆμον Ἀχαιϊάδων νεμεσήσῃ,</p>
<p><a>τ147</a> αἴ κεν ἄτερ σπείρου κεῖται πολλὰ κτεατίσσας.</p>
<p><a>τ148</a> ὣς ἐφάμην, τοῖσιν δ᾽ ἐπεπείθετο θυμὸς ἀγήνωρ.</p>
<p><a>τ149</a> ἔνθα καὶ ἠματίη μὲν ὑφαίνεσκον μέγαν ἱστόν,</p>
<p><a>τ150</a> νύκτας δ᾽ ἀλλύεσκον,  ἐπεὶ δαΐδας παραθείμην.</p>
<p><a>τ151</a> ὣς τρίετες μὲν ἔληθον ἐγὼ καὶ ἔπειθον Ἀχαιούς:</p>
<p><a>τ152</a> ἀλλ᾽ ὅτε τέτρατον ἦλθεν ἔτος καὶ ἐπήλυθον ὧραι,</p>
<p><a>τ153</a> μηνῶν φθινόντων, περὶ δ᾽ ἤματα πόλλ᾽ ἐτελέσθη,</p>
<p><a>τ154</a> καὶ τότε δή με διὰ δμῳάς, κύνας οὐκ ἀλεγούσας,</p>
<p><a>τ155</a> εἷλον ἐπελθόντες καὶ ὁμόκλησαν ἐπέεσσιν.</p>
<p><a>τ156</a> ὣς τὸ μὲν ἐξετέλεσσα, καὶ οὐκ ἐθέλουσ᾽, ὑπ᾽ ἀνάγκης:</p>
<p><a>τ157</a> νῦν δ᾽ οὔτ᾽ ἐκφυγέειν δύναμαι γάμον οὔτε τιν᾽ ἄλλην</p>
<p><a>τ158</a> μῆτιν ἔθ᾽ εὑρίσκω: μάλα δ᾽ ὀτρύνουσι τοκῆες</p>
<p><a>τ159</a> γήμασθ᾽, ἀσχαλάᾳ δὲ πάϊς βίοτον κατεδόντων,</p>
<p><a>τ160</a> γιγνώσκων: ἤδη γὰρ ἀνὴρ οἶός τε μάλιστα</p>
<p><a>τ161</a> οἴκου κήδεσθαι, τῷ τε Ζεὺς κῦδος ὀπάζει.</p>
<p><a>τ162</a> ἀλλὰ καὶ ὥς μοι εἰπὲ τεὸν γένος, ὁππόθεν ἐσσί.</p>
<p><a>τ163</a> οὐ γὰρ ἀπὸ δρυός ἐσσι παλαιφάτου οὐδ᾽ ἀπὸ πέτρης.</p>
<p><a>τ164</a> τὴν δ᾽ ἀπαμειβόμενος προσέφη πολύμητις Ὀδυσσεύς:</p>
<p><a>τ165</a> ὦ γύναι αἰδοίη Λαερτιάδεω Ὀδυσῆος,</p>
<p><a>τ166</a> οὐκέτ᾽ ἀπολλήξεις τὸν ἐμὸν γόνον ἐξερέουσα;</p>
<p><a>τ167</a> ἀλλ᾽ ἔκ τοι ἐρέω: ἦ μέν μ᾽ ἀχέεσσί γε δώσεις</p>
<p><a>τ168</a> πλείοσιν ἢ ἔχομαι: ἡ γὰρ δίκη, ὁππότε πάτρης</p>
<p><a>τ169</a> ἧς ἀπέῃσιν ἀνὴρ τόσσον χρόνον ὅσσον ἐγὼ νῦν,</p>
<p><a>τ170</a> πολλὰ βροτῶν ἐπὶ ἄστε᾽ ἀλώμενος,  ἄλγεα πάσχων:</p>
<p><a>τ171</a> ἀλλὰ καὶ ὣς ἐρέω ὅ μ᾽ ἀνείρεαι ἠδὲ μεταλλᾷς.</p>
<p><a>τ172</a> Κρήτη τις γαῖ᾽ ἔστι, μέσῳ ἐνὶ οἴνοπι πόντῳ,</p>
<p><a>τ173</a> καλὴ καὶ πίειρα, περίρρυτος: ἐν δ᾽ ἄνθρωποι</p>
<p><a>τ174</a> πολλοί, ἀπειρέσιοι, καὶ ἐννήκοντα πόληες.</p>
<p><a>τ175</a> ἄλλη δ᾽ ἄλλων γλῶσσα μεμιγμένη: ἐν μὲν Ἀχαιοί,</p>
<p><a>τ176</a> ἐν δ᾽ Ἐτεόκρητες μεγαλήτορες, ἐν δὲ Κύδωνες,</p>
<p><a>τ177</a> Δωριέες τε τριχάϊκες δῖοί τε Πελασγοί.</p>
<p><a>τ178</a> τῇσι δ᾽ ἐνὶ Κνωσός, μεγάλη πόλις, ἔνθα τε Μίνως</p>
<p><a>τ179</a> ἐννέωρος βασίλευε Διὸς μεγάλου ὀαριστής,</p>
<p><a>τ180</a> πατρὸς ἐμοῖο πατήρ,  μεγαθύμου Δευκαλίωνος</p>
<p><a>τ181</a> Δευκαλίων δ᾽ ἐμὲ τίκτε καὶ Ἰδομενῆα ἄνακτα:</p>
<p><a>τ182</a> ἀλλ᾽ ὁ μὲν ἐν νήεσσι κορωνίσιν Ἴλιον ἴσω</p>
<p><a>τ183</a> ᾤχεθ᾽ ἅμ᾽ Ἀτρείδῃσιν, ἐμοὶ δ᾽ ὄνομα κλυτὸν Αἴθων,</p>
<p><a>τ184</a> ὁπλότερος γενεῇ: ὁ δ᾽ ἄρα πρότερος καὶ ἀρείων.</p>
<p><a>τ185</a> ἔνθ᾽ Ὀδυσῆα ἐγὼν ἰδόμην καὶ ξείνια δῶκα.</p>
<p><a>τ186</a> καὶ γὰρ τὸν Κρήτηνδε κατήγαγεν ἲς ἀνέμοιο,</p>
<p><a>τ187</a> ἱέμενον Τροίηνδε παραπλάγξασα Μαλειῶν:</p>
<p><a>τ188</a> στῆσε δ᾽ ἐν Ἀμνισῷ, ὅθι τε σπέος Εἰλειθυίης,</p>
<p><a>τ189</a> ἐν λιμέσιν χαλεποῖσι, μόγις δ᾽ ὑπάλυξεν ἀέλλας.</p>
<p><a>τ190</a> αὐτίκα δ᾽ Ἰδομενῆα μετάλλα ἄστυδ᾽ ἀνελθών:</p>
<p><a>τ191</a> ξεῖνον γάρ οἱ ἔφασκε φίλον τ᾽ ἔμεν αἰδοῖόν τε.</p>
<p><a>τ192</a> τῷ δ᾽ ἤδη δεκάτη ἢ ἑνδεκάτη πέλεν ἠὼς</p>
<p><a>τ193</a> οἰχομένῳ σὺν νηυσὶ κορωνίσιν Ἴλιον εἴσω.</p>
<p><a>τ194</a> τὸν μὲν ἐγὼ πρὸς δώματ᾽ ἄγων ἐῢ ἐξείνισσα,</p>
<p><a>τ195</a> ἐνδυκέως φιλέων,  πολλῶν κατὰ οἶκον ἐόντων:</p>
<p><a>τ196</a> καί οἱ τοῖς ἄλλοις ἑτάροις, οἳ ἅμ᾽ αὐτῷ ἕποντο,</p>
<p><a>τ197</a> δημόθεν ἄλφιτα δῶκα καὶ αἴθοπα οἶνον ἀγείρας</p>
<p><a>τ198</a> καὶ βοῦς ἱρεύσασθαι, ἵνα πλησαίατο θυμόν.</p>
<p><a>τ199</a> ἔνθα δυώδεκα μὲν μένον ἤματα δῖοι Ἀχαιοί:</p>
<p><a>τ200</a> εἴλει γὰρ Βορέης ἄνεμος μέγας οὐδ᾽ ἐπὶ γαίῃ</p>
<p><a>τ201</a> εἴα ἵστασθαι, χαλεπὸς δέ τις ὤρορε δαίμων.</p>
<p><a>τ202</a> τῇ τρισκαιδεκάτῃ δ᾽ ἄνεμος πέσε, τοὶ δ᾽ ἀνάγοντο.</p>
<p><a>τ203</a> ἴσκε ψεύδεα πολλὰ λέγων ἐτύμοισιν ὁμοῖα:</p>
<p><a>τ204</a> τῆς δ᾽ ἄρ᾽ ἀκουούσης ῥέε δάκρυα, τήκετο δὲ χρώς:</p>
<p><a>τ205</a> ὡς δὲ χιὼν κατατήκετ᾽ ἐν ἀκροπόλοισιν ὄρεσσιν,</p>
<p><a>τ206</a> ἥν τ᾽ Εὖρος κατέτηξεν, ἐπὴν Ζέφυρος καταχεύῃ:</p>
<p><a>τ207</a> τηκομένης δ᾽ ἄρα τῆς ποταμοὶ πλήθουσι ῥέοντες:</p>
<p><a>τ208</a> ὣς τῆς τήκετο καλὰ παρήϊα δάκρυ χεούσης,</p>
<p><a>τ209</a> κλαιούσης ἑὸν ἄνδρα παρήμενον. αὐτὰρ Ὀδυσσεὺς</p>
<p><a>τ210</a> θυμῷ μὲν γοόωσαν ἑὴν ἐλέαιρε γυναῖκα,</p>
<p><a>τ211</a> ὀφθαλμοὶ δ᾽ ὡς εἰ κέρα ἕστασαν ἠὲ σίδηρος</p>
<p><a>τ212</a> ἀτρέμας ἐν βλεφάροισι: δόλῳ δ᾽ ὅ γε δάκρυα κεῦθεν.</p>
<p><a>τ213</a> ἡ δ᾽ ἐπεὶ οὖν τάρφθη πολυδακρύτοιο γόοιο,</p>
<p><a>τ214</a> ἐξαῦτίς μιν ἔπεσσιν ἀμειβομένη προσέειπε:</p>
<p><a>τ215</a> νῦν μὲν δή σευ,  ξεῖνέ γ᾽, ὀΐω πειρήσεσθαι,</p>
<p><a>τ216</a> εἰ ἐτεὸν δὴ κεῖθι σὺν ἀντιθέοις ἑτάροισι</p>
<p><a>τ217</a> ξείνισας ἐν μεγάροισιν ἐμὸν πόσιν, ὡς ἀγορεύεις.</p>
<p><a>τ218</a> εἰπέ μοι ὁπποῖ᾽ ἄσσα περὶ χροῒ εἵματα ἕστο,</p>
<p><a>τ219</a> αὐτός θ᾽ οἷος ἔην, καὶ ἑταίρους, οἵ οἱ ἕποντο.</p>
<p><a>τ220</a> τὴν δ᾽ ἀπαμειβόμενος προσέφη πολύμητις Ὀδυσσεύς:</p>
<p><a>τ221</a> ὦ γύναι,  ἀργαλέον τόσσον χρόνον ἀμφὶς ἐόντα</p>
<p><a>τ222</a> εἰπέμεν: ἤδη γάρ οἱ ἐεικοστὸν ἔτος ἐστὶν</p>
<p><a>τ223</a> ἐξ οὗ κεῖθεν ἔβη καὶ ἐμῆς ἀπελήλυθε πάτρης:</p>
<p><a>τ224</a> αὐτάρ τοι ἐρέω ὥς μοι ἰνδάλλεται ἦτορ.</p>
<p><a>τ225</a> χλαῖναν πορφυρέην οὔλην ἔχε δῖος Ὀδυσσεύς,</p>
<p><a>τ226</a> διπλῆν: αὐτάρ οἱ περόνη χρυσοῖο τέτυκτο</p>
<p><a>τ227</a> αὐλοῖσιν διδύμοισι: πάροιθε δὲ δαίδαλον ἦεν:</p>
<p><a>τ228</a> ἐν προτέροισι πόδεσσι κύων ἔχε ποικίλον ἐλλόν,</p>
<p><a>τ229</a> ἀσπαίροντα λάων: τὸ δὲ θαυμάζεσκον ἅπαντες,</p>
<p><a>τ230</a> ὡς οἱ χρύσεοι ἐόντες ὁ μὲν λάε νεβρὸν ἀπάγχων,</p>
<p><a>τ231</a> αὐτὰρ ὁ ἐκφυγέειν μεμαὼς ἤσπαιρε πόδεσσι.</p>
<p><a>τ232</a> τὸν δὲ χιτῶν᾽ ἐνόησα περὶ χροῒ σιγαλόεντα,</p>
<p><a>τ233</a> οἷόν τε κρομύοιο λοπὸν κάτα ἰσχαλέοιο:</p>
<p><a>τ234</a> τὼς μὲν ἔην μαλακός, λαμπρὸς δ᾽ ἦν ἠέλιος ὥς:</p>
<p><a>τ235</a> ἦ μὲν πολλαί γ᾽ αὐτὸν ἐθηήσαντο γυναῖκες.</p>
<p><a>τ236</a> ἄλλο δέ τοι ἐρέω, σὺ δ᾽ ἐνὶ φρεσὶ βάλλεο σῇσιν:</p>
<p><a>τ237</a> οὐκ οἶδ᾽ ἢ τάδε ἕστο περὶ χροῒ οἴκοθ᾽ Ὀδυσσεύς,</p>
<p><a>τ238</a> ἦ τις ἑταίρων δῶκε θοῆς ἐπὶ νηὸς ἰόντι,</p>
<p><a>τ239</a> ἤ τίς που καὶ ξεῖνος, ἐπεὶ πολλοῖσιν Ὀδυσσεὺς</p>
<p><a>τ240</a> ἔσκε φίλος: παῦροι γὰρ Ἀχαιῶν ἦσαν ὁμοῖοι.</p>
<p><a>τ241</a> καί οἱ ἐγὼ χάλκειον ἄορ καὶ δίπλακα δῶκα</p>
<p><a>τ242</a> καλὴν πορφυρέην καὶ τερμιόεντα χιτῶνα,</p>
<p><a>τ243</a> αἰδοίως δ᾽ ἀπέπεμπον ἐϋσσέλμου ἐπὶ νηός.</p>
<p><a>τ244</a> καὶ μέν οἱ κῆρυξ ὀλίγον προγενέστερος αὐτοῦ</p>
<p><a>τ245</a> εἵπετο: καὶ τόν τοι μυθήσομαι,  οἷος ἔην περ.</p>
<p><a>τ246</a> γυρὸς ἐν ὤμοισιν, μελανόχροος, οὐλοκάρηνος,</p>
<p><a>τ247</a> Εὐρυβάτης δ᾽ ὄνομ᾽ ἔσκε: τίεν δέ μιν ἔξοχον ἄλλων</p>
<p><a>τ248</a> ὧν ἑτάρων Ὀδυσεύς, ὅτι οἱ φρεσὶν ἄρτια ᾔδη.</p>
<p><a>τ249</a> ὣς φάτο, τῇ δ᾽ ἔτι μᾶλλον ὑφ᾽ ἵμερον ὦρσε γόοιο,</p>
<p><a>τ250</a> σήματ᾽ ἀναγνούσῃ τά οἱ ἔμπεδα πέφραδ᾽ Ὀδυσσεύς.</p>
<p><a>τ251</a> ἡ δ᾽ ἐπεὶ οὖν τάρφθη πολυδακρύτοιο γόοιο.</p>
<p><a>τ252</a> καὶ τότε μιν μύθοισιν ἀμειβομένη προσέειπε:</p>
<p><a>τ253</a> νῦν μὲν δή μοι, ξεῖνε, πάρος περ ἐὼν ἐλεεινός,</p>
<p><a>τ254</a> ἐν μεγάροισιν ἐμοῖσι φίλος τ᾽ ἔσῃ αἰδοῖός τε:</p>
<p><a>τ255</a> αὐτὴ γὰρ τάδε εἵματ᾽ ἐγὼ πόρον,  οἷ᾽ ἀγορεύεις,</p>
<p><a>τ256</a> πτύξασ᾽ ἐκ θαλάμου, περόνην τ᾽ ἐπέθηκα φαεινὴν</p>
<p><a>τ257</a> κείνῳ ἄγαλμ᾽ ἔμεναι: τὸν δ᾽ οὐχ ὑποδέξομαι αὖτις</p>
<p><a>τ258</a> οἴκαδε νοστήσαντα φίλην ἐς πατρίδα γαῖαν.</p>
<p><a>τ259</a> τῷ ῥα κακῇ αἴσῃ κοίλης ἐπὶ νηὸς Ὀδυσσεὺς</p>
<p><a>τ260</a> ᾤχετ᾽ ἐποψόμενος Κακοΐλιον οὐκ ὀνομαστήν.</p>
<p><a>τ261</a> τὴν δ᾽ ἀπαμειβόμενος προσέφη πολύμητις Ὀδυσσεύς:</p>
<p><a>τ262</a> ὦ γύναι αἰδοίη Λαερτιάδεω Ὀδυσῆος,</p>
<p><a>τ263</a> μηκέτι νῦν χρόα καλὸν ἐναίρεο, μηδέ τι θυμὸν</p>
<p><a>τ264</a> τῆκε, πόσιν γοόωσα. νεμεσσῶμαί γε μὲν οὐδέν:</p>
<p><a>τ265</a> καὶ γάρ τίς τ᾽ ἀλλοῖον ὀδύρεται ἄνδρ᾽ ὀλέσασα</p>
<p><a>τ266</a> κουρίδιον, τῷ τέκνα τέκῃ φιλότητι μιγεῖσα,</p>
<p><a>τ267</a> ἢ Ὀδυσῆ᾽, ὅν φασι θεοῖς ἐναλίγκιον εἶναι.</p>
<p><a>τ268</a> ἀλλὰ γόου μὲν παῦσαι, ἐμεῖο δὲ σύνθεο μῦθον:</p>
<p><a>τ269</a> νημερτέως γάρ τοι μυθήσομαι οὐδ᾽ ἐπικεύσω</p>
<p><a>τ270</a> ὡς ἤδη Ὀδυσῆος ἐγὼ περὶ νόστου ἄκουσα</p>
<p><a>τ271</a> ἀγχοῦ, Θεσπρωτῶν ἀνδρῶν ἐν πίονι δήμῳ,</p>
<p><a>τ272</a> ζωοῦ: αὐτὰρ ἄγει κειμήλια πολλὰ καὶ ἐσθλὰ</p>
<p><a>τ273</a> αἰτίζων ἀνὰ δῆμον. ἀτὰρ ἐρίηρας ἑταίρους</p>
<p><a>τ274</a> ὤλεσε καὶ νῆα γλαφυρὴν ἐνὶ οἴνοπι πόντῳ,</p>
<p><a>τ275</a> Θρινακίης ἄπο νήσου ἰών: ὀδύσαντο γὰρ αὐτῷ</p>
<p><a>τ276</a> Ζεύς τε καὶ Ἠέλιος: τοῦ γὰρ βόας ἔκταν ἑταῖροι.</p>
<p><a>τ277</a> οἱ μὲν πάντες ὄλοντο πολυκλύστῳ ἐνὶ πόντῳ:</p>
<p><a>τ278</a> τὸν δ᾽ ἄρ᾽ ἐπὶ τρόπιος νεὸς ἔκβαλε κῦμ᾽ ἐπὶ χέρσου,</p>
<p><a>τ279</a> Φαιήκων ἐς γαῖαν, οἳ ἀγχίθεοι γεγάασιν,</p>
<p><a>τ280</a> οἳ δή μιν περὶ κῆρι θεὸν ὣς τιμήσαντο</p>
<p><a>τ281</a> καί οἱ πολλὰ δόσαν πέμπειν τέ μιν ἤθελον αὐτοὶ</p>
<p><a>τ282</a> οἴκαδ᾽ ἀπήμαντον. καί κεν πάλαι ἐνθάδ᾽ Ὀδυσσεὺς</p>
<p><a>τ283</a> ἤην: ἀλλ᾽ ἄρα οἱ τό γε κέρδιον εἴσατο θυμῷ,</p>
<p><a>τ284</a> χρήματ᾽ ἀγυρτάζειν πολλὴν ἐπὶ γαῖαν ἰόντι:</p>
<p><a>τ285</a> ὣς περὶ κέρδεα πολλὰ καταθνητῶν ἀνθρώπων</p>
<p><a>τ286</a> οἶδ᾽ Ὀδυσεύς, οὐδ᾽ ἄν τις ἐρίσσειε βροτὸς ἄλλος.</p>
<p><a>τ287</a> ὥς μοι Θεσπρωτῶν βασιλεὺς μυθήσατο Φείδων:</p>
<p><a>τ288</a> ὤμνυε δὲ πρὸς ἔμ᾽ αὐτόν, ἀποσπένδων ἐνὶ οἴκῳ,</p>
<p><a>τ289</a> νῆα κατειρύσθαι καὶ ἐπαρτέας ἔμμεν ἑταίρους,</p>
<p><a>τ290</a> οἳ δή μιν πέμψουσι φίλην ἐς πατρίδα γαῖαν.</p>
<p><a>τ291</a> ἀλλ᾽ ἐμὲ πρὶν ἀπέπεμψε: τύχησε γὰρ ἐρχομένη νηῦς</p>
<p><a>τ292</a> ἀνδρῶν Θεσπρωτῶν ἐς Δουλίχιον πολύπυρον.</p>
<p><a>τ293</a> καί μοι κτήματ᾽ ἔδειξεν, ὅσα ξυναγείρατ᾽ Ὀδυσσεύς:</p>
<p><a>τ294</a> καί νύ κεν ἐς δεκάτην γενεὴν ἕτερόν γ᾽ ἔτι βόσκοι,</p>
<p><a>τ295</a> ὅσσα οἱ ἐν μεγάροις κειμήλια κεῖτο ἄνακτος.</p>
<p><a>τ296</a> τὸν δ᾽ ἐς Δωδώνην φάτο βήμεναι, ὄφρα θεοῖο</p>
<p><a>τ297</a> ἐκ δρυὸς ὑψικόμοιο Διὸς βουλὴν ἐπακούσαι,</p>
<p><a>τ298</a> ὅππως νοστήσειε φίλην ἐς πατρίδα γαῖαν</p>
<p><a>τ299</a> ἤδη δὴν ἀπεών, ἤ ἀμφαδὸν ἦε κρυφηδόν.</p>
<p><a>τ300</a> ὣς ὁ μὲν οὕτως ἐστὶ σόος καὶ ἐλεύσεται ἤδη</p>
<p><a>τ301</a> ἄγχι μάλ᾽, οὐδ᾽ ἔτι τῆλε φίλων καὶ πατρίδος αἴης</p>
<p><a>τ302</a> δηρὸν ἀπεσσεῖται: ἔμπης δέ τοι ὅρκια δώσω.</p>
<p><a>τ303</a> ἴστω νῦν Ζεὺς πρῶτα, θεῶν ὕπατος καὶ ἄριστος,</p>
<p><a>τ304</a> ἱστίη τ᾽ Ὀδυσῆος ἀμύμονος, ἣν ἀφικάνω:</p>
<p><a>τ305</a> ἦ μέν τοι τάδε πάντα τελείεται ὡς ἀγορεύω.</p>
<p><a>τ306</a> τοῦδ᾽ αὐτοῦ λυκάβαντος ἐλεύσεται ἐνθάδ᾽ Ὀδυσσεύς,</p>
<p><a>τ307</a> τοῦ μὲν φθίνοντος μηνός, τοῦ δ᾽ ἱσταμένοιο.</p>
<p><a>τ308</a> τὸν δ᾽ αὖτε προσέειπε περίφρων Πηνελόπεια:</p>
<p><a>τ309</a> αἲ γὰρ τοῦτο, ξεῖνε, ἔπος τετελεσμένον εἴη:</p>
<p><a>τ310</a> τῷ κε τάχα γνοίης φιλότητά τε πολλά τε δῶρα</p>
<p><a>τ311</a> ἐξ ἐμεῦ, ὡς ἄν τίς σε συναντόμενος μακαρίζοι.</p>
<p><a>τ312</a> ἀλλά μοι ὧδ᾽ ἀνὰ θυμὸν ὀΐεται, ὡς ἔσεταί περ:</p>
<p><a>τ313</a> οὔτ᾽ Ὀδυσεὺς ἔτι οἶκον ἐλεύσεται, οὔτε σὺ πομπῆς</p>
<p><a>τ314</a> τεύξῃ, ἐπεὶ οὐ τοῖοι σημάντορές εἰσ᾽ ἐνὶ οἴκῳ</p>
<p><a>τ315</a> οἷος Ὀδυσσεὺς ἔσκε μετ᾽ ἀνδράσιν, εἴ ποτ᾽ ἔην γε,</p>
<p><a>τ316</a> ξείνους αἰδοίους ἀποπεμπέμεν ἠδὲ δέχεσθαι.</p>
<p><a>τ317</a> ἀλλά μιν, ἀμφίπολοι, ἀπονίψατε, κάτθετε δ᾽ εὐνήν,</p>
<p><a>τ318</a> δέμνια καὶ χλαίνας καὶ ῥήγεα σιγαλόεντα,</p>
<p><a>τ319</a> ὥς κ᾽ εὖ θαλπιόων χρυσόθρονον Ἠῶ ἵκηται.</p>
<p><a>τ320</a> ἠῶθεν δὲ μάλ᾽ ἦρι λοέσσαι τε χρῖσαί τε,</p>
<p><a>τ321</a> ὥς κ᾽ ἔνδον παρὰ Τηλεμάχῳ δείπνοιο μέδηται</p>
<p><a>τ322</a> ἥμενος ἐν μεγάρῳ: τῷ δ᾽ ἄλγιον ὅς κεν ἐκείνων</p>
<p><a>τ323</a> τοῦτον ἀνιάζῃ θυμοφθόρος: οὐδέ τι ἔργον</p>
<p><a>τ324</a> ἐνθάδ᾽ ἔτι πρήξει, μάλα περ κεχολωμένος αἰνῶς.</p>
<p><a>τ325</a> πῶς γὰρ ἐμεῦ σύ,  ξεῖνε, δαήσεαι εἴ τι γυναικῶν</p>
<p><a>τ326</a> ἀλλάων περίειμι νόον καὶ ἐπίφρονα μῆτιν,</p>
<p><a>τ327</a> εἴ κεν ἀϋσταλέος, κακὰ εἱμένος ἐν μεγάροισιν</p>
<p><a>τ328</a> δαινύῃ; ἄνθρωποι δὲ μινυνθάδιοι τελέθουσιν.</p>
<p><a>τ329</a> ὃς μὲν ἀπηνὴς αὐτὸς ἔῃ καὶ ἀπηνέα εἰδῇ,</p>
<p><a>τ330</a> τῷ δὲ καταρῶνται πάντες βροτοὶ ἄλγε᾽ ὀπίσσω</p>
<p><a>τ331</a> ζωῷ, ἀτὰρ τεθνεῶτί γ᾽ ἐφεψιόωνται ἅπαντες:</p>
<p><a>τ332</a> ὃς δ᾽ ἂν ἀμύμων αὐτὸς ἔῃ καὶ ἀμύμονα εἰδῇ,</p>
<p><a>τ333</a> τοῦ μέν τε κλέος εὐρὺ δὶα ξεῖνοι φορέουσι</p>
<p><a>τ334</a> πάντας ἐπ᾽ ἀνθρώπους, πολλοί τέ μιν ἐσθλὸν ἔειπον.</p>
<p><a>τ335</a> τὴν δ᾽ ἀπαμειβόμενος προσέφη πολύμητις Ὀδυσσεύς:</p>
<p><a>τ336</a> ὦ γύναι αἰδοίη Λαερτιάδεω Ὀδυσῆος,</p>
<p><a>τ337</a> ἦ τοι ἐμοὶ χλαῖναι καὶ ῥήγεα σιγαλόεντα</p>
<p><a>τ338</a> ἤχθεθ᾽, ὅτε πρῶτον Κρήτης ὄρεα νιφόεντα</p>
<p><a>τ339</a> νοσφισάμην ἐπὶ νηὸς ἰὼν δολιχηρέτμοιο,</p>
<p><a>τ340</a> κείω δ᾽ ὡς τὸ πάρος περ ἀΰπνους νύκτας ἴαυον:</p>
<p><a>τ341</a> πολλὰς γὰρ δὴ νύκτας ἀεικελίῳ ἐνὶ κοίτῃ</p>
<p><a>τ342</a> ἄεσα καί τ᾽ ἀνέμεινα ἐΰθρονον Ἠῶ δῖαν.</p>
<p><a>τ343</a> οὐδέ τί μοι ποδάνιπτρα ποδῶν ἐπιήρανα θυμῷ</p>
<p><a>τ344</a> γίγνεται: οὐδὲ γυνὴ ποδὸς ἅψεται ἡμετέροιο</p>
<p><a>τ345</a> τάων αἵ τοι δῶμα κάτα δρήστειραι ἔασιν,</p>
<p><a>τ346</a> εἰ μή τις γρηῦς ἔστι παλαιή, κεδνὰ ἰδυῖα,</p>
<p><a>τ347</a> ἥ τις δὴ τέτληκε τόσα φρεσὶν ὅσσα τ᾽ ἐγώ περ:</p>
<p><a>τ348</a> τῇ δ᾽ οὐκ ἂν φθονέοιμι ποδῶν ἅψασθαι ἐμεῖο.</p>
<p><a>τ349</a> τὸν δ᾽ αὖτε προσέειπε περίφρων Πηνελόπεια:</p>
<p><a>τ350</a> ξεῖνε φίλ᾽: οὐ γάρ πώ τις ἀνὴρ πεπνυμένος ὧδε</p>
<p><a>τ351</a> ξείνων τηλεδαπῶν φιλίων ἐμὸν ἵκετο δῶμα,</p>
<p><a>τ352</a> ὡς σὺ μάλ᾽ εὐφραδέως πεπνυμένα πάντ᾽ ἀγορεύεις:</p>
<p><a>τ353</a> ἔστι δέ μοι γρηῢς πυκινὰ φρεσὶ μήδε᾽ ἔχουσα</p>
<p><a>τ354</a> ἣ κεῖνον δύστηνον ἐῢ τρέφεν ἠδ᾽ ἀτίταλλε,</p>
<p><a>τ355</a> δεξαμένη χείρεσσ᾽,  ὅτε μιν πρῶτον τέκε μήτηρ,</p>
<p><a>τ356</a> ἥ σε πόδας νίψει, ὀλιγηπελέουσά περ ἔμπης.</p>
<p><a>τ357</a> ἀλλ᾽ ἄγε νῦν ἀνστᾶσα, περίφρων Εὐρύκλεια,</p>
<p><a>τ358</a> νίψον σοῖο ἄνακτος ὁμήλικα: καί που Ὀδυσσεὺς</p>
<p><a>τ359</a> ἤδη τοιόσδ᾽ ἐστὶ πόδας τοιόσδε τε χεῖρας:</p>
<p><a>τ360</a> αἶψα γὰρ ἐν κακότητι βροτοὶ καταγηράσκουσιν.</p>
<p><a>τ361</a> ὣς ἄρ᾽ ἔφη, γρηῢς δὲ κατέσχετο χερσὶ πρόσωπα,</p>
<p><a>τ362</a> δάκρυα δ᾽ ἔκβαλε θερμά, ἔπος δ᾽ ὀλοφυδνὸν ἔειπεν:</p>
<p><a>τ363</a> ὤ μοι ἐγὼ σέο, τέκνον, ἀμήχανος: ἦ σε περὶ Ζεὺς</p>
<p><a>τ364</a> ἀνθρώπων ἤχθηρε θεουδέα θυμὸν ἔχοντα.</p>
<p><a>τ365</a> οὐ γάρ πώ τις τόσσα βροτῶν Διὶ τερπικεραύνῳ</p>
<p><a>τ366</a> πίονα μηρί᾽ ἔκη᾽ οὐδ᾽ ἐξαίτους ἑκατόμβας,</p>
<p><a>τ367</a> ὅσσα σὺ τῷ ἐδίδους, ἀρώμενος ἧος ἵκοιο</p>
<p><a>τ368</a> γῆράς τε λιπαρὸν θρέψαιό τε φαίδιμον υἱόν:</p>
<p><a>τ369</a> νῦν δέ τοι οἴῳ πάμπαν ἀφείλετο νόστιμον ἦμαρ.</p>
<p><a>τ370</a> οὕτω που καὶ κείνῳ ἐφεψιόωντο γυναῖκες</p>
<p><a>τ371</a> ξείνων τηλεδαπῶν, ὅτε τευ κλυτὰ δώμαθ᾽ ἵκοιτο,</p>
<p><a>τ372</a> ὡς σέθεν αἱ κύνες αἵδε καθεψιόωνται ἅπασαι,</p>
<p><a>τ373</a> τάων νῦν λώβην τε καὶ αἴσχεα πόλλ᾽ ἀλεείνων</p>
<p><a>τ374</a> οὐκ ἐάας νίζειν: ἐμὲ δ᾽ οὐκ ἀέκουσαν ἄνωγε</p>
<p><a>τ375</a> κούρη Ἰκαρίοιο,  περίφρων Πηνελόπεια.</p>
<p><a>τ376</a> τῷ σε πόδας νίψω ἅμα τ᾽ αὐτῆς Πηνελοπείης</p>
<p><a>τ377</a> καὶ σέθεν εἵνεκ᾽, ἐπεί μοι ὀρώρεται ἔνδοθι θυμὸς</p>
<p><a>τ378</a> κήδεσιν. ἀλλ᾽ ἄγε νῦν ξυνίει ἔπος, ὅττι κεν εἴπω:</p>
<p><a>τ379</a> πολλοὶ δὴ ξεῖνοι ταλαπείριοι ἐνθάδ᾽ ἵκοντο,</p>
<p><a>τ380</a> ἀλλ᾽ οὔ πώ τινά φημι ἐοικότα ὧδε ἰδέσθαι</p>
<p><a>τ381</a> ὡς σὺ δέμας φωνήν τε πόδας τ᾽ Ὀδυσῆϊ ἔοικας.</p>
<p><a>τ382</a> τὴν δ᾽ ἀπαμειβόμενος προσέφη πολύμητις Ὀδυσσεύς:</p>
<p><a>τ383</a> ὦ γρηῦ, οὕτω φασὶν ὅσοι ἴδον ὀφθαλμοῖσιν</p>
<p><a>τ384</a> ἡμέας ἀμφοτέρους, μάλα εἰκέλω ἀλλήλοιϊν</p>
<p><a>τ385</a> ἔμμεναι, ὡς σύ περ αὐτὴ ἐπιφρονέουσ᾽ ἀγορεύεις.</p>
<p><a>τ386</a> ὣς ἄρ᾽ ἔφη, γρηῢς δὲ λέβηθ᾽ ἕλε παμφανόωντα</p>
<p><a>τ387</a> τοῦ πόδας ἐξαπένιζεν, ὕδωρ δ᾽ ἐνεχεύατο πουλὺ</p>
<p><a>τ388</a> ψυχρόν, ἔπειτα δὲ θερμὸν ἐπήφυσεν. αὐτὰρ Ὀδυσσεὺς</p>
<p><a>τ389</a> ἷζεν ἐπ᾽ ἐσχαρόφιν, ποτὶ δὲ σκότον ἐτράπετ᾽ αἶψα:</p>
<p><a>τ390</a> αὐτίκα γὰρ κατὰ θυμὸν ὀΐσατο,  μή ἑ λαβοῦσα</p>
<p><a>τ391</a> οὐλὴν ἀμφράσσαιτο καὶ ἀμφαδὰ ἔργα γένοιτο.</p>
<p><a>τ392</a> νίζε δ᾽ ἄρ᾽ ἆσσον ἰοῦσα ἄναχθ᾽ ἑόν: αὐτίκα δ᾽ ἔγνω</p>
<p><a>τ393</a> οὐλήν, τήν ποτέ μιν σῦς ἤλασε λευκῷ ὀδόντι</p>
<p><a>τ394</a> Παρνησόνδ᾽ ἐλθόντα μετ᾽ Αὐτόλυκόν τε καὶ υἷας,</p>
<p><a>τ395</a> μητρὸς ἑῆς πάτερ᾽ ἐσθλόν,  ὃς ἀνθρώπους ἐκέκαστο</p>
<p><a>τ396</a> κλεπτοσύνῃ θ᾽ ὅρκῳ τε: θεὸς δέ οἱ αὐτὸς ἔδωκεν</p>
<p><a>τ397</a> Ἑρμείας: τῷ γὰρ κεχαρισμένα μηρία καῖεν</p>
<p><a>τ398</a> ἀρνῶν ἠδ᾽ ἐρίφων: ὁ δέ οἱ πρόφρων ἅμ᾽ ὀπήδει.</p>
<p><a>τ399</a> Αὐτόλυκος δ᾽ ἐλθὼν Ἰθάκης ἐς πίονα δῆμον</p>
<p><a>τ400</a> παῖδα νέον γεγαῶτα κιχήσατο θυγατέρος ἧς:</p>
<p><a>τ401</a> τόν ῥά οἱ Εὐρύκλεια φίλοις ἐπὶ γούνασι θῆκε</p>
<p><a>τ402</a> παυομένῳ δόρποιο, ἔπος τ᾽ ἔφατ᾽ ἔκ τ᾽ ὀνόμαζεν:</p>
<p><a>τ403</a> Αὐτόλυκ᾽, αὐτὸς νῦν ὄνομ᾽ εὕρεο ὅττι κε θῆαι</p>
<p><a>τ404</a> παιδὸς παιδὶ φίλῳ: πολυάρητος δέ τοί ἐστιν.</p>
<p><a>τ405</a> τὴν δ᾽ αὖτ᾽ Αὐτόλυκος ἀπαμείβετο φώνησέν τε:</p>
<p><a>τ406</a> γαμβρὸς ἐμὸς θυγάτηρ τε, τίθεσθ᾽ ὄνομ᾽ ὅττι κεν εἴπω:</p>
<p><a>τ407</a> πολλοῖσιν γὰρ ἐγώ γε ὀδυσσάμενος τόδ᾽ ἱκάνω,</p>
<p><a>τ408</a> ἀνδράσιν ἠδὲ γυναιξὶν ἀνὰ χθόνα πουλυβότειραν:</p>
<p><a>τ409</a> τῷ δ᾽ Ὀδυσεὺς ὄνομ᾽ ἔστω ἐπώνυμον: αὐτὰρ ἐγώ γε,</p>
<p><a>τ410</a> ὁππότ᾽ ἂν ἡβήσας μητρώϊον ἐς μέγα δῶμα</p>
<p><a>τ411</a> ἔλθῃ Παρνησόνδ᾽, ὅθι πού μοι κτήματ᾽ ἔασι,</p>
<p><a>τ412</a> τῶν οἱ ἐγὼ δώσω καί μιν χαίροντ᾽ ἀποπέμψω.</p>
<p><a>τ413</a> τῶν ἕνεκ᾽ ἦλθ᾽ Ὀδυσεύς, ἵνα οἱ πόροι ἀγλαὰ δῶρα.</p>
<p><a>τ414</a> τὸν μὲν ἄρ᾽ Αὐτόλυκός τε καὶ υἱέες Αὐτολύκοιο</p>
<p><a>τ415</a> χερσίν τ᾽ ἠσπάζοντο ἔπεσσί τε μειλιχίοισι:</p>
<p><a>τ416</a> μήτηρ δ᾽ Ἀμφιθέη μητρὸς περιφῦσ᾽ Ὀδυσῆϊ</p>
<p><a>τ417</a> κύσσ᾽ ἄρα μιν κεφαλήν τε καὶ ἄμφω φάεα καλά.</p>
<p><a>τ418</a> Αὐτόλυκος δ᾽ υἱοῖσιν ἐκέκλετο κυδαλίμοισι</p>
<p><a>τ419</a> δεῖπνον ἐφοπλίσσαι: τοὶ δ᾽ ὀτρύνοντος ἄκουσαν,</p>
<p><a>τ420</a> αὐτίκα δ᾽ εἰσάγαγον βοῦν ἄρσενα πενταέτηρον:</p>
<p><a>τ421</a> τὸν δέρον ἀμφί θ᾽ ἕπον, καί μιν διέχευαν ἅπαντα,</p>
<p><a>τ422</a> μίστυλλόν τ᾽ ἄρ᾽ ἐπισταμένως πεῖράν τ᾽ ὀβελοῖσιν,</p>
<p><a>τ423</a> ὤπτησάν τε περιφραδέως, δάσσαντό τε μοίρας.</p>
<p><a>τ424</a> ὣς τότε μὲν πρόπαν ἦμαρ ἐς ἠέλιον καταδύντα</p>
<p><a>τ425</a> δαίνυντ᾽,  οὐδέ τι θυμὸς ἐδεύετο δαιτὸς ἐΐσης:</p>
<p><a>τ426</a> ἦμος δ᾽ ἠέλιος κατέδυ καὶ ἐπὶ κνέφας ἦλθεν,</p>
<p><a>τ427</a> δὴ τότε κοιμήσαντο καὶ ὕπνου δῶρον ἕλοντο.</p>
<p><a>τ428</a> ἦμος δ᾽ ἠριγένεια φάνη ῥοδοδάκτυλος Ἠώς,</p>
<p><a>τ429</a> βάν ῥ᾽ ἴμεν ἐς θήρην, ἠμὲν κύνες ἠδὲ καὶ αὐτοὶ</p>
<p><a>τ430</a> υἱέες Αὐτολύκου: μετὰ τοῖσι δὲ δῖος Ὀδυσσεὺς</p>
<p><a>τ431</a> ἤϊεν: αἰπὺ δ᾽ ὄρος προσέβαν καταειμένον ὕλῃ</p>
<p><a>τ432</a> Παρνησοῦ, τάχα δ᾽ ἵκανον πτύχας ἠνεμοέσσας.</p>
<p><a>τ433</a> Ἠέλιος μὲν ἔπειτα νέον προσέβαλλεν ἀρούρας</p>
<p><a>τ434</a> ἐξ ἀκαλαρρείταο βαθυρρόου Ὠκεανοῖο,</p>
<p><a>τ435</a> οἱ δ᾽ ἐς βῆσσαν ἵκανον ἐπακτῆρες: πρὸ δ᾽ ἄρ᾽ αὐτῶν</p>
<p><a>τ436</a> ἴχνι᾽ ἐρευνῶντες κύνες ἤϊσαν, αὐτὰρ ὄπισθεν</p>
<p><a>τ437</a> υἱέες Αὐτολύκου: μετὰ τοῖσι δὲ δῖος Ὀδυσσεὺς</p>
<p><a>τ438</a> ἤϊεν ἄγχι κυνῶν, κραδάων δολιχόσκιον ἔγχος.</p>
<p><a>τ439</a> ἔνθα δ᾽ ἄρ᾽ ἐν λόχμῃ πυκινῇ κατέκειτο μέγας σῦς:</p>
<p><a>τ440</a> τὴν μὲν ἄρ᾽ οὔτ᾽ ἀνέμων διάει μένος ὑγρὸν ἀέντων,</p>
<p><a>τ441</a> οὔτε μιν Ἠέλιος φαέθων ἀκτῖσιν ἔβαλλεν,</p>
<p><a>τ442</a> οὔτ᾽ ὄμβρος περάασκε διαμπερές: ὣς ἄρα πυκνὴ</p>
<p><a>τ443</a> ἦεν, ἀτὰρ φύλλων ἐνέην χύσις ἤλιθα πολλή.</p>
<p><a>τ444</a> τὸν δ᾽ ἀνδρῶν τε κυνῶν τε περὶ κτύπος ἦλθε ποδοῖϊν,</p>
<p><a>τ445</a> ὡς ἐπάγοντες ἐπῇσαν: ὁ δ᾽ ἀντίος ἐκ ξυλόχοιο</p>
<p><a>τ446</a> φρίξας εὖ λοφιήν, πῦρ δ᾽ ὀφθαλμοῖσι δεδορκώς,</p>
<p><a>τ447</a> στῆ ῥ᾽ αὐτῶν σχεδόθεν: ὁ δ᾽ ἄρα πρώτιστος Ὀδυσσεὺς</p>
<p><a>τ448</a> ἔσσυτ᾽ ἀνασχόμενος δολιχὸν δόρυ χειρὶ παχείῃ,</p>
<p><a>τ449</a> οὐτάμεναι μεμαώς: ὁ δέ μιν φθάμενος ἔλασεν σῦς</p>
<p><a>τ450</a> γουνὸς ὕπερ,  πολλὸν δὲ διήφυσε σαρκὸς ὀδόντι</p>
<p><a>τ451</a> λικριφὶς ἀΐξας, οὐδ᾽ ὀστέον ἵκετο φωτός.</p>
<p><a>τ452</a> τὸν δ᾽ Ὀδυσεὺς οὔτησε τυχὼν κατὰ δεξιὸν ὦμον,</p>
<p><a>τ453</a> ἀντικρὺ δὲ διῆλθε φαεινοῦ δουρὸς ἀκωκή:</p>
<p><a>τ454</a> κὰδ δ᾽ ἔπεσ᾽ ἐν κονίῃσι μακών, ἀπὸ δ᾽ ἔπτατο θυμός.</p>
<p><a>τ455</a> τὸν μὲν ἄρ᾽ Αὐτολύκου παῖδες φίλοι ἀμφεπένοντο,</p>
<p><a>τ456</a> ὠτειλὴν δ᾽ Ὀδυσῆος ἀμύμονος ἀντιθέοιο</p>
<p><a>τ457</a> δῆσαν ἐπισταμένως, ἐπαοιδῇ δ᾽ αἷμα κελαινὸν</p>
<p><a>τ458</a> ἔσχεθον, αἶψα δ᾽ ἵκοντο φίλου πρὸς δώματα πατρός.</p>
<p><a>τ459</a> τὸν μὲν ἄρ᾽ Αὐτόλυκός τε καὶ υἱέες Αὐτολύκοιο</p>
<p><a>τ460</a> εὖ ἰησάμενοι ἠδ᾽ ἀγλαὰ δῶρα πορόντες</p>
<p><a>τ461</a> καρπαλίμως χαίροντα φίλην ἐς πατρίδ᾽ ἔπεμπον</p>
<p><a>τ462</a> εἰς Ἰθάκην. τῷ μέν ῥα πατὴρ καὶ πότνια μήτηρ</p>
<p><a>τ463</a> χαῖρον νοστήσαντι καὶ ἐξερέεινον ἕκαστα,</p>
<p><a>τ464</a> οὐλὴν ὅττι πάθοι: ὁ δ᾽ ἄρα σφίσιν εὖ κατέλεξεν</p>
<p><a>τ465</a> ὥς μιν θηρεύοντ᾽ ἔλασεν σῦς λευκῷ ὀδόντι,</p>
<p><a>τ466</a> Παρνησόνδ᾽ ἐλθόντα σὺν υἱάσιν Αὐτολύκοιο.</p>
<p><a>τ467</a> τὴν γρηῢς χείρεσσι καταπρηνέσσι λαβοῦσα</p>
<p><a>τ468</a> γνῶ ῥ᾽ ἐπιμασσαμένη, πόδα δὲ προέηκε φέρεσθαι:</p>
<p><a>τ469</a> ἐν δὲ λέβητι πέσε κνήμη, κανάχησε δὲ χαλκός,</p>
<p><a>τ470</a> ἂψ δ᾽ ἑτέρωσ᾽ ἐκλίθη: τὸ δ᾽ ἐπὶ χθονὸς ἐξέχυθ᾽ ὕδωρ.</p>
<p><a>τ471</a> τὴν δ᾽ ἅμα χάρμα καὶ ἄλγος ἕλε φρένα, τὼ δέ οἱ ὄσσε</p>
<p><a>τ472</a> δακρυόφι πλῆσθεν, θαλερὴ δέ οἱ ἔσχετο φωνή.</p>
<p><a>τ473</a> ἁψαμένη δὲ γενείου Ὀδυσσῆα προσέειπεν:</p>
<p><a>τ474</a> ἦ μάλ᾽ Ὀδυσσεύς ἐσσι, φίλον τέκος: οὐδέ σ᾽ ἐγώ γε</p>
<p><a>τ475</a> πρὶν ἔγνων,  πρὶν πάντα ἄνακτ᾽ ἐμὸν ἀμφαφάασθαι.</p>
<p><a>τ476</a> ἦ καὶ Πηνελόπειαν ἐσέδρακεν ὀφθαλμοῖσι,</p>
<p><a>τ477</a> πεφραδέειν ἐθέλουσα φίλον πόσιν ἔνδον ἐόντα.</p>
<p><a>τ478</a> ἡ δ᾽ οὔτ᾽ ἀθρῆσαι δύνατ᾽ ἀντίη οὔτε νοῆσαι:</p>
<p><a>τ479</a> τῇ γὰρ Ἀθηναίη νόον ἔτραπεν: αὐτὰρ Ὀδυσσεὺς</p>
<p><a>τ480</a> χεῖρ᾽ ἐπιμασσάμενος φάρυγος λάβε δεξιτερῆφι,</p>
<p><a>τ481</a> τῇ δ᾽ ἑτέρῃ ἕθεν ἆσσον ἐρύσσατο φώνησέν τε.</p>
<p><a>τ482</a> μαῖα, τίη μ᾽ ἐθέλεις ὀλέσαι; σὺ δέ μ᾽ ἔτρεφες αὐτὴ</p>
<p><a>τ483</a> τῷ σῷ ἐπὶ μαζῷ: νῦν δ᾽ ἄλγεα πολλὰ μογήσας</p>
<p><a>τ484</a> ἤλυθον εἰκοστῷ ἔτεϊ ἐς πατρίδα γαῖαν.</p>
<p><a>τ485</a> ἀλλ᾽ ἐπεὶ ἐφράσθης καί τοι θεὸς ἔμβαλε θυμῷ,</p>
<p><a>τ486</a> σίγα, μή τίς τ᾽ ἄλλος ἐνὶ μεγάροισι πύθηται.</p>
<p><a>τ487</a> ὧδε γὰρ ἐξερέω, καὶ μὴν  τετελεσμένον ἔσται:</p>
<p><a>τ488</a> εἴ χ᾽ ὑπ᾽ ἐμοί γε θεὸς δαμάσῃ μνηστῆρας ἀγαυούς,</p>
<p><a>τ489</a> οὐδὲ τροφοῦ οὔσης σεῦ ἀφέξομαι, ὁππότ᾽ ἂν ἄλλας</p>
<p><a>τ490</a> δμῳὰς ἐν μεγάροισιν ἐμοῖς κτείνωμι γυναῖκας.</p>
<p><a>τ491</a> τὸν δ᾽ αὖτε προσέειπε περίφρων Εὐρύκλεια:</p>
<p><a>τ492</a> τέκνον ἐμόν, ποῖόν σε ἔπος φύγεν ἕρκος ὀδόντων.</p>
<p><a>τ493</a> οἶσθα μὲν οἷον ἐμὸν μένος ἔμπεδον οὐδ᾽ ἐπιεικτόν,</p>
<p><a>τ494</a> ἕξω δ᾽ ὡς ὅτε τις στερεὴ λίθος ἠὲ σίδηρος.</p>
<p><a>τ495</a> ἄλλο δέ τοι ἐρέω,  σὺ δ᾽ ἐνὶ φρεσὶ βάλλεο σῇσιν:</p>
<p><a>τ496</a> εἴ χ᾽ ὑπό σοι γε θεὸς δαμάσῃ μνηστῆρας ἀγαυούς,</p>
<p><a>τ497</a> δὴ τότε τοι καταλέξω ἐνὶ μεγάροισι γυναῖκας,</p>
<p><a>τ498</a> αἵ τέ σ᾽ ἀτιμάζουσι καὶ αἳ νηλείτιδές εἰσι.</p>
<p><a>τ499</a> τὴν δ᾽ ἀπαμειβόμενος προσέφη πολύμητις Ὀδυσσεύς</p>
<p><a>τ500</a> μαῖα,  τίη δὲ σὺ τὰς μυθήσεαι; οὐδέ τί σε χρή.</p>
<p><a>τ501</a> εὖ νυ καὶ αὐτὸς ἐγὼ φράσομαι καὶ εἴσομ᾽ ἑκάστην:</p>
<p><a>τ502</a> ἀλλ᾽ ἔχε σιγῇ μῦθον, ἐπίτρεψον δὲ θεοῖσιν.</p>
<p><a>τ503</a> ὣς ἄρ᾽ ἔφη, γρηῢς δὲ διὲκ μεγάροιο βεβήκει</p>
<p><a>τ504</a> οἰσομένη ποδάνιπτρα: τὰ γὰρ πρότερ᾽ ἔκχυτο πάντα.</p>
<p><a>τ505</a> αὐτὰρ ἐπεὶ νίψεν τε καὶ ἤλειψεν λίπ᾽ ἐλαίῳ,</p>
<p><a>τ506</a> αὖτις ἄρ᾽ ἀσσοτέρω πυρὸς ἕλκετο δίφρον Ὀδυσσεὺς</p>
<p><a>τ507</a> θερσόμενος, οὐλὴν δὲ κατὰ ῥακέεσσι κάλυψε.</p>
<p><a>τ508</a> τοῖσι δὲ μύθων ἦρχε περίφρων Πηνελόπεια:</p>
<p><a>τ509</a> ξεῖνε, τὸ μέν σ᾽ ἔτι τυτθὸν ἐγὼν εἰρήσομαι αὐτή:</p>
<p><a>τ510</a> καὶ γὰρ δὴ κοίτοιο τάχ᾽ ἔσσεται ἡδέος ὥρη,</p>
<p><a>τ511</a> ὅν τινά γ᾽ ὕπνος ἕλοι γλυκερός, καὶ κηδόμενόν περ.</p>
<p><a>τ512</a> αὐτὰρ ἐμοὶ καὶ πένθος ἀμέτρητον πόρε δαίμων:</p>
<p><a>τ513</a> ἤματα μὲν γὰρ τέρπομ᾽ ὀδυρομένη, γοόωσα,</p>
<p><a>τ514</a> ἔς τ᾽ ἐμὰ ἔργ᾽ ὁρόωσα καὶ ἀμφιπόλων ἐνὶ οἴκῳ:</p>
<p><a>τ515</a> αὐτὰρ ἐπὴν νὺξ ἔλθῃ,  ἕλῃσί τε κοῖτος ἅπαντας,</p>
<p><a>τ516</a> κεῖμαι ἐνὶ λέκτρῳ, πυκιναὶ δέ μοι ἀμφ᾽ ἀδινὸν κῆρ</p>
<p><a>τ517</a> ὀξεῖαι μελεδῶνες ὀδυρομένην ἐρέθουσιν.</p>
<p><a>τ518</a> ὡς δ᾽ ὅτε Πανδαρέου κούρη, χλωρηῒς ἀηδών,</p>
<p><a>τ519</a> καλὸν ἀείδῃσιν ἔαρος νέον ἱσταμένοιο,</p>
<p><a>τ520</a> δενδρέων ἐν πετάλοισι καθεζομένη πυκινοῖσιν,</p>
<p><a>τ521</a> ἥ τε θαμὰ τρωπῶσα χέει πολυηχέα φωνήν,</p>
<p><a>τ522</a> παῖδ᾽ ὀλοφυρομένη Ἴτυλον φίλον, ὅν ποτε χαλκῷ</p>
<p><a>τ523</a> κτεῖνε δι᾽ ἀφραδίας, κοῦρον Ζήθοιο ἄνακτος,</p>
<p><a>τ524</a> ὣς καὶ ἐμοὶ δίχα θυμὸς ὀρώρεται ἔνθα καὶ ἔνθα,</p>
<p><a>τ525</a> ἠὲ μένω παρὰ παιδὶ καὶ ἔμπεδα πάντα φυλάσσω,</p>
<p><a>τ526</a> κτῆσιν ἐμήν, δμῶάς τε καὶ ὑψερεφὲς μέγα δῶμα,</p>
<p><a>τ527</a> εὐνήν τ᾽ αἰδομένη πόσιος δήμοιό τε φῆμιν,</p>
<p><a>τ528</a> ἦ ἤδη ἅμ᾽ ἕπωμαι Ἀχαιῶν ὅς τις ἄριστος</p>
<p><a>τ529</a> μνᾶται ἐνὶ μεγάροισι, πορὼν ἀπερείσια ἕδνα.</p>
<p><a>τ530</a> παῖς δ᾽ ἐμὸς ἧος ἔην ἔτι νήπιος ἠδὲ χαλίφρων,</p>
<p><a>τ531</a> γήμασθ᾽ οὔ μ᾽ εἴα πόσιος κατὰ δῶμα λιποῦσαν:</p>
<p><a>τ532</a> νῦν δ᾽ ὅτε δὴ μέγας ἐστὶ καὶ ἥβης μέτρον ἱκάνει,</p>
<p><a>τ533</a> καὶ δή μ᾽ ἀρᾶται πάλιν ἐλθέμεν ἐκ μεγάροιο,</p>
<p><a>τ534</a> κτήσιος ἀσχαλόων, τήν οἱ κατέδουσιν Ἀχαιοί.</p>
<p><a>τ535</a> ἀλλ᾽ ἄγε μοι τὸν ὄνειρον ὑπόκριναι καὶ ἄκουσον.</p>
<p><a>τ536</a> χῆνές μοι κατὰ οἶκον ἐείκοσι πυρὸν ἔδουσιν</p>
<p><a>τ537</a> ἐξ ὕδατος, καί τέ σφιν ἰαίνομαι εἰσορόωσα:</p>
<p><a>τ538</a> ἐλθὼν δ᾽ ἐξ ὄρεος μέγας αἰετὸς ἀγκυλοχείλης</p>
<p><a>τ539</a> πᾶσι κατ᾽ αὐχένας ἦξε καὶ ἔκτανεν: οἱ δ᾽ ἐκέχυντο</p>
<p><a>τ540</a> ἀθρόοι ἐν μεγάροις,  ὁ δ᾽ ἐς αἰθέρα δῖαν ἀέρθη.</p>
<p><a>τ541</a> αὐτὰρ ἐγὼ κλαῖον καὶ ἐκώκυον ἔν περ ὀνείρῳ,</p>
<p><a>τ542</a> ἀμφὶ δ᾽ ἔμ᾽ ἠγερέθοντο ἐϋπλοκαμῖδες Ἀχαιαί,</p>
<p><a>τ543</a> οἴκτρ᾽ ὀλοφυρομένην ὅ μοι αἰετὸς ἔκτανε χῆνας.</p>
<p><a>τ544</a> ἂψ δ᾽ ἐλθὼν κατ᾽ ἄρ᾽ ἕζετ᾽ ἐπὶ προὔχοντι μελάθρῳ,</p>
<p><a>τ545</a> φωνῇ δὲ βροτέῃ κατερήτυε φώνησέν τε:</p>
<p><a>τ546</a> θάρσει, Ἰκαρίου κούρη τηλεκλειτοῖο:</p>
<p><a>τ547</a> οὐκ ὄναρ, ἀλλ᾽ ὕπαρ ἐσθλόν, ὅ τοι τετελεσμένον ἔσται.</p>
<p><a>τ548</a> χῆνες μὲν μνηστῆρες, ἐγὼ δέ τοι αἰετὸς ὄρνις</p>
<p><a>τ549</a> ἦα πάρος, νῦν αὖτε τεὸς πόσις εἰλήλουθα,</p>
<p><a>τ550</a> ὃς πᾶσι μνηστῆρσιν ἀεικέα πότμον ἐφήσω.</p>
<p><a>τ551</a> ὣς ἔφατ᾽, αὐτὰρ ἐμὲ μελιηδὴς ὕπνος ἀνῆκε:</p>
<p><a>τ552</a> παπτήνασα δὲ χῆνας ἐνὶ μεγάροισι νόησα</p>
<p><a>τ553</a> πυρὸν ἐρεπτομένους παρὰ πύελον, ἧχι πάρος περ.</p>
<p><a>τ554</a> τὴν δ᾽ ἀπαμειβόμενος προσέφη πολύμητις Ὀδυσσεύς:</p>
<p><a>τ555</a> ὦ γύναι,  οὔ πως ἔστιν ὑποκρίνασθαι ὄνειρον</p>
<p><a>τ556</a> ἄλλῃ ἀποκλίναντ᾽, ἐπεὶ ἦ ῥά τοι αὐτὸς Ὀδυσσεὺς</p>
<p><a>τ557</a> πέφραδ᾽ ὅπως τελέει: μνηστῆρσι δὲ φαίνετ᾽ ὄλεθρος</p>
<p><a>τ558</a> πᾶσι μάλ᾽, οὐδέ κέ τις θάνατον καὶ κῆρας ἀλύξει.</p>
<p><a>τ559</a> τὸν δ᾽ αὖτε προσέειπε περίφρων Πηνελόπεια:</p>
<p><a>τ560</a> ξεῖν᾽,  ἦ τοι μὲν ὄνειροι ἀμήχανοι ἀκριτόμυθοι</p>
<p><a>τ561</a> γίγνοντ᾽, οὐδέ τι πάντα τελείεται ἀνθρώποισι.</p>
<p><a>τ562</a> δοιαὶ γάρ τε πύλαι ἀμενηνῶν εἰσὶν ὀνείρων:</p>
<p><a>τ563</a> αἱ μὲν γὰρ κεράεσσι τετεύχαται, αἱ δ᾽ ἐλέφαντι:</p>
<p><a>τ564</a> τῶν οἳ μέν κ᾽ ἔλθωσι διὰ πριστοῦ ἐλέφαντος,</p>
<p><a>τ565</a> οἵ ῥ᾽ ἐλεφαίρονται,  ἔπε᾽ ἀκράαντα φέροντες:</p>
<p><a>τ566</a> οἱ δὲ διὰ ξεστῶν κεράων ἔλθωσι θύραζε,</p>
<p><a>τ567</a> οἵ ῥ᾽ ἔτυμα κραίνουσι, βροτῶν ὅτε κέν τις ἴδηται.</p>
<p><a>τ568</a> ἀλλ᾽ ἐμοὶ οὐκ ἐντεῦθεν ὀΐομαι αἰνὸν ὄνειρον</p>
<p><a>τ569</a> ἐλθέμεν: ἦ κ᾽ ἀσπαστὸν ἐμοὶ καὶ παιδὶ γένοιτο.</p>
<p><a>τ570</a> ἄλλο δέ τοι ἐρέω,  σὺ δ᾽ ἐνὶ φρεσὶ βάλλεο σῇσιν:</p>
<p><a>τ571</a> ἥδε δὴ ἠὼς εἶσι δυσώνυμος, ἥ μ᾽ Ὀδυσῆος</p>
<p><a>τ572</a> οἴκου ἀποσχήσει: νῦν γὰρ καταθήσω ἄεθλον,</p>
<p><a>τ573</a> τοὺς πελέκεας, τοὺς κεῖνος ἐνὶ μεγάροισιν ἑοῖσιν</p>
<p><a>τ574</a> ἵστασχ᾽ ἑξείης, δρυόχους ὥς, δώδεκα πάντας:</p>
<p><a>τ575</a> στὰς δ᾽ ὅ γε πολλὸν ἄνευθε διαρρίπτασκεν ὀϊστόν.</p>
<p><a>τ576</a> νῦν δὲ μνηστήρεσσιν ἄεθλον τοῦτον ἐφήσω:</p>
<p><a>τ577</a> ὃς δέ κε ῥηΐτατ᾽ ἐντανύσῃ βιὸν ἐν παλάμῃσι</p>
<p><a>τ578</a> καὶ διοϊστεύσῃ πελέκεων δυοκαίδεκα πάντων,</p>
<p><a>τ579</a> τῷ κεν ἅμ᾽ ἑσποίμην, νοσφισσαμένη τόδε δῶμα</p>
<p><a>τ580</a> κουρίδιον, μάλα καλόν,  ἐνίπλειον βιότοιο:</p>
<p><a>τ581</a> τοῦ ποτὲ μεμνήσεσθαι ὀΐομαι ἔν περ ὀνείρῳ.</p>
<p><a>τ582</a> τὴν δ᾽ ἀπαμειβόμενος προσέφη πολύμητις Ὀδυσσεύς</p>
<p><a>τ583</a> ὦ γύναι αἰδοίη Λαερτιάδεω Ὀδυσῆος,</p>
<p><a>τ584</a> μηκέτι νῦν ἀνάβαλλε δόμοις ἔνι τοῦτον ἄεθλον:</p>
<p><a>τ585</a> πρὶν γάρ τοι πολύμητις ἐλεύσεται ἐνθάδ᾽ Ὀδυσσεύς,</p>
<p><a>τ586</a> πρὶν τούτους τόδε τόξον ἐΰξοον ἀμφαφόωντας</p>
<p><a>τ587</a> νευρήν τ᾽ ἐντανύσαι διοϊστεῦσαί τε σιδήρου.</p>
<p><a>τ588</a> τὸν δ᾽ αὖτε προσέειπε περίφρων Πηνελόπεια:</p>
<p><a>τ589</a> εἴ κ᾽ ἐθέλοις μοι, ξεῖνε, παρήμενος ἐν μεγάροισι</p>
<p><a>τ590</a> τέρπειν, οὔ κέ μοι ὕπνος ἐπὶ βλεφάροισι χυθείη.</p>
<p><a>τ591</a> ἀλλ᾽ οὐ γάρ πως ἔστιν ἀΰπνους ἔμμεναι αἰεὶ</p>
<p><a>τ592</a> ἀνθρώπους: ἐπὶ γάρ τοι ἑκάστῳ μοῖραν ἔθηκαν</p>
<p><a>τ593</a> ἀθάνατοι θνητοῖσιν ἐπὶ ζείδωρον ἄρουραν.</p>
<p><a>τ594</a> ἀλλ᾽ ἦ τοι μὲν ἐγὼν ὑπερώϊον εἰσαναβᾶσα</p>
<p><a>τ595</a> λέξομαι εἰς εὐνήν,  ἥ μοι στονόεσσα τέτυκται,</p>
<p><a>τ596</a> αἰεὶ δάκρυσ᾽ ἐμοῖσι πεφυρμένη, ἐξ οὗ Ὀδυσσεὺς</p>
<p><a>τ597</a> ᾤχετ᾽ ἐποψόμενος Κακοΐλιον οὐκ ὀνομαστήν.</p>
<p><a>τ598</a> ἔνθα κε λεξαίμην: σὺ δὲ λέξεο τῷδ᾽ ἐνὶ οἴκῳ,</p>
<p><a>τ599</a> ἢ χαμάδις στορέσας ἤ τοι κατὰ δέμνια θέντων.</p>
<p><a>τ600</a> ὣς εἰποῦσ᾽ ἀνέβαιν᾽ ὑπερώϊα σιγαλόεντα,</p>
<p><a>τ601</a> οὐκ οἴη, ἅμα τῇ γε καὶ ἀμφίπολοι κίον ἄλλαι.</p>
<p><a>τ602</a> ἐς δ᾽ ὑπερῷ᾽ ἀναβᾶσα σὺν ἀμφιπόλοισι γυναιξὶ</p>
<p><a>τ603</a> κλαῖεν ἔπειτ᾽ Ὀδυσῆα, φίλον πόσιν, ὄφρα οἱ ὕπνον</p>
<p><a>τ604</a> ἡδὺν ἐπὶ βλεφάροισι βάλε γλαυκῶπις Ἀθήνη.</p>
<h4 class="C2">Book 20</h4><p><a>υ1</a> αὐτὰρ ὁ ἐν προδόμῳ εὐνάζετο δῖος Ὀδυσσεύς:</p>
<p><a>υ2</a> κὰμ μὲν ἀδέψητον βοέην στόρεσ᾽, αὐτὰρ ὕπερθε</p>
<p><a>υ3</a> κώεα πόλλ᾽ ὀΐων, τοὺς ἱρεύεσκον Ἀχαιοί:</p>
<p><a>υ4</a> Εὐρυνόμη δ᾽ ἄρ᾽ ἐπὶ χλαῖναν βάλε κοιμηθέντι.</p>
<p><a>υ5</a> ἔνθ᾽ Ὀδυσεὺς μνηστῆρσι κακὰ φρονέων ἐνὶ θυμῷ</p>
<p><a>υ6</a> κεῖτ᾽ ἐγρηγορόων: ταὶ δ᾽ ἐκ μεγάροιο γυναῖκες</p>
<p><a>υ7</a> ἤϊσαν, αἳ μνηστῆρσιν ἐμισγέσκοντο πάρος περ,</p>
<p><a>υ8</a> ἀλλήλῃσι γέλω τε καὶ εὐφροσύνην παρέχουσαι.</p>
<p><a>υ9</a> τοῦ δ᾽ ὠρίνετο θυμὸς ἐνὶ στήθεσσι φίλοισι:</p>
<p><a>υ10</a> πολλὰ δὲ μερμήριζε κατὰ φρένα καὶ κατὰ θυμόν,</p>
<p><a>υ11</a> ἠὲ μεταΐξας θάνατον τεύξειεν ἑκάστῃ,</p>
<p><a>υ12</a> ἦ ἔτ᾽ ἐῷ μνηστῆρσιν ὑπερφιάλοισι μιγῆναι</p>
<p><a>υ13</a> ὕστατα καὶ πύματα, κραδίη δέ οἱ ἔνδον ὑλάκτει.</p>
<p><a>υ14</a> ὡς δὲ κύων ἀμαλῇσι περὶ σκυλάκεσσι βεβῶσα</p>
<p><a>υ15</a> ἄνδρ᾽ ἀγνοιήσασ᾽ ὑλάει μέμονέν τε μάχεσθαι,</p>
<p><a>υ16</a> ὥς ῥα τοῦ ἔνδον ὑλάκτει ἀγαιομένου κακὰ ἔργα:</p>
<p><a>υ17</a> στῆθος δὲ πλήξας κραδίην ἠνίπαπε μύθῳ:</p>
<p><a>υ18</a> τέτλαθι δή, κραδίη: καὶ κύντερον ἄλλο ποτ᾽ ἔτλης.</p>
<p><a>υ19</a> ἤματι τῷ ὅτε μοι μένος ἄσχετος ἤσθιε Κύκλωψ</p>
<p><a>υ20</a> ἰφθίμους ἑτάρους: σὺ δ᾽ ἐτόλμας,  ὄφρα σε μῆτις</p>
<p><a>υ21</a> ἐξάγαγ᾽ ἐξ ἄντροιο ὀϊόμενον θανέεσθαι.</p>
<p><a>υ22</a> ὣς ἔφατ᾽, ἐν στήθεσσι καθαπτόμενος φίλον ἦτορ:</p>
<p><a>υ23</a> τῷ δὲ μάλ᾽ ἐν πείσῃ κραδίη μένε τετληυῖα</p>
<p><a>υ24</a> νωλεμέως: ἀτὰρ αὐτὸς ἑλίσσετο ἔνθα καὶ ἔνθα.</p>
<p><a>υ25</a> ὡς δ᾽ ὅτε γαστέρ᾽ ἀνὴρ πολέος πυρὸς αἰθομένοιο,</p>
<p><a>υ26</a> ἐμπλείην κνίσης τε καὶ αἵματος, ἔνθα καὶ ἔνθα</p>
<p><a>υ27</a> αἰόλλῃ, μάλα δ᾽ ὦκα λιλαίεται ὀπτηθῆναι,</p>
<p><a>υ28</a> ὣς ἄρ᾽ ὅ γ᾽ ἔνθα καὶ ἔνθα ἑλίσσετο, μερμηρίζων</p>
<p><a>υ29</a> ὅππως δὴ μνηστῆρσιν ἀναιδέσι χεῖρας ἐφήσει</p>
<p><a>υ30</a> μοῦνος ἐὼν πολέσι.  σχεδόθεν δέ οἱ ἦλθεν Ἀθήνη</p>
<p><a>υ31</a> οὐρανόθεν καταβᾶσα: δέμας δ᾽ ἤϊκτο γυναικί:</p>
<p><a>υ32</a> στῆ δ᾽ ἄρ᾽ ὑπὲρ κεφαλῆς καί μιν πρὸς μῦθον ἔειπε:</p>
<p><a>υ33</a> τίπτ᾽ αὖτ᾽ ἐγρήσσεις, πάντων περὶ κάμμορε φωτῶν;</p>
<p><a>υ34</a> οἶκος μέν τοι ὅδ᾽ ἐστί, γυνὴ δέ τοι ἥδ᾽ ἐνὶ οἴκῳ</p>
<p><a>υ35</a> καὶ, πάϊς,  οἷόν πού τις ἐέλδεται ἔμμεναι υἷα.</p>
<p><a>υ36</a> τὴν δ᾽ ἀπαμειβόμενος προσέφη πολύμητις Ὀδυσσεύς:</p>
<p><a>υ37</a> ναὶ δὴ ταῦτά γε πάντα, θεά, κατὰ μοῖραν ἔειπες:</p>
<p><a>υ38</a> ἀλλά τί μοι τόδε θυμὸς ἐνὶ φρεσὶ μερμηρίζει,</p>
<p><a>υ39</a> ὅππως δὴ μνηστῆρσιν ἀναιδέσι χεῖρας ἐφήσω,</p>
<p><a>υ40</a> μοῦνος ἐών: οἱ δ᾽ αἰὲν ἀολλέες ἔνδον ἔασι.</p>
<p><a>υ41</a> πρὸς δ᾽ ἔτι καὶ τόδε μεῖζον ἐνὶ φρεσὶ μερμηρίζω:</p>
<p><a>υ42</a> εἴ περ γὰρ κτείναιμι Διός τε σέθεν τε ἕκητι,</p>
<p><a>υ43</a> πῆ κεν ὑπεκπροφύγοιμι; τά σε φράζεσθαι ἄνωγα.</p>
<p><a>υ44</a> τὸν δ᾽ αὖτε προσέειπε θεὰ γλαυκῶπις Ἀθήνη:</p>
<p><a>υ45</a> σχέτλιε,  καὶ μέν τίς τε χερείονι πείθεθ᾽ ἑταίρῳ,</p>
<p><a>υ46</a> ὅς περ θνητός τ᾽ ἐστὶ καὶ οὐ τόσα μήδεα οἶδεν:</p>
<p><a>υ47</a> αὐτὰρ ἐγὼ θεός εἰμι, διαμπερὲς ἥ σε φυλάσσω</p>
<p><a>υ48</a> ἐν πάντεσσι πόνοις. ἐρέω δέ τοι ἐξαναφανδόν:</p>
<p><a>υ49</a> εἴ περ πεντήκοντα λόχοι μερόπων ἀνθρώπων</p>
<p><a>υ50</a> νῶϊ περισταῖεν,  κτεῖναι μεμαῶτες Ἄρηϊ,</p>
<p><a>υ51</a> καί κεν τῶν ἐλάσαιο βόας καὶ ἴφια μῆλα.</p>
<p><a>υ52</a> ἀλλ᾽ ἑλέτω σε καὶ ὕπνος: ἀνίη καὶ τὸ φυλάσσειν</p>
<p><a>υ53</a> πάννυχον ἐγρήσσοντα, κακῶν δ᾽ ὑποδύσεαι ἤδη.</p>
<p><a>υ54</a> ὣς φάτο, καί ῥά οἱ ὕπνον ἐπὶ βλεφάροισιν ἔχευεν,</p>
<p><a>υ55</a> αὐτὴ δ᾽ ἂψ ἐς Ὄλυμπον ἀφίκετο δῖα θεάων.</p>
<p><a>υ56</a> εὖτε τὸν ὕπνος ἔμαρπτε, λύων μελεδήματα θυμοῦ,</p>
<p><a>υ57</a> λυσιμελής, ἄλοχος δ᾽ ἄρ᾽ ἐπέγρετο κεδνὰ ἰδυῖα:</p>
<p><a>υ58</a> κλαῖε δ᾽ ἄρ᾽ ἐν λέκτροισι καθεζομένη μαλακοῖσιν.</p>
<p><a>υ59</a> αὐτὰρ ἐπεὶ κλαίουσα κορέσσατο ὃν κατὰ θυμόν,</p>
<p><a>υ60</a> Ἀρτέμιδι πρώτιστον ἐπεύξατο δῖα γυναικῶν:</p>
<p><a>υ61</a> Ἄρτεμι, πότνα θεά, θύγατερ Διός, αἴθε μοι ἤδη</p>
<p><a>υ62</a> ἰὸν ἐνὶ στήθεσσι βαλοῦσ᾽ ἐκ θυμὸν ἕλοιο</p>
<p><a>υ63</a> αὐτίκα νῦν, ἢ ἔπειτα μ᾽ ἀναρπάξασα θύελλα</p>
<p><a>υ64</a> οἴχοιτο προφέρουσα κατ᾽ ἠερόεντα κέλευθα,</p>
<p><a>υ65</a> ἐν προχοῇς δὲ βάλοι ἀψορρόου Ὠκεανοῖο.</p>
<p><a>υ66</a> ὡς δ᾽ ὅτε Πανδαρέου κούρας ἀνέλοντο θύελλαι:</p>
<p><a>υ67</a> τῇσι τοκῆας μὲν φθῖσαν θεοί, αἱ δ᾽ ἐλίποντο</p>
<p><a>υ68</a> ὀρφαναὶ ἐν μεγάροισι, κόμισσε δὲ δῖ᾽ Ἀφροδίτη</p>
<p><a>υ69</a> τυρῷ καὶ μέλιτι γλυκερῷ καὶ ἡδέϊ οἴνῳ:</p>
<p><a>υ70</a> Ἥρη δ᾽ αὐτῇσιν περὶ πασέων δῶκε γυναικῶν</p>
<p><a>υ71</a> εἶδος καὶ πινυτήν, μῆκος δ᾽ ἔπορ᾽ Ἄρτεμις ἁγνή,</p>
<p><a>υ72</a> ἔργα δ᾽ Ἀθηναίη δέδαε κλυτὰ ἐργάζεσθαι.</p>
<p><a>υ73</a> εὖτ᾽ Ἀφροδίτη δῖα προσέστιχε μακρὸν Ὄλυμπον,</p>
<p><a>υ74</a> κούρῃς αἰτήσουσα τέλος θαλεροῖο γάμοιο—</p>
<p><a>υ75</a> ἐς Δία τερπικέραυνον,  ὁ γάρ τ᾽ εὖ οἶδεν ἅπαντα,</p>
<p><a>υ76</a> μοῖράν τ᾽ ἀμμορίην τε καταθνητῶν ἀνθρώπων—</p>
<p><a>υ77</a> τόφρα δὲ τὰς κούρας ἅρπυιαι ἀνηρείψαντο</p>
<p><a>υ78</a> καί ῥ᾽ ἔδοσαν στυγερῇσιν ἐρινύσιν ἀμφιπολεύειν:</p>
<p><a>υ79</a> ὣς ἔμ᾽ ἀϊστώσειαν Ὀλύμπια δώματ᾽ ἔχοντες,</p>
<p><a>υ80</a> ἠέ μ᾽ ἐϋπλόκαμος βάλοι Ἄρτεμις,  ὄφρ᾽ Ὀδυσῆα</p>
<p><a>υ81</a> ὀσσομένη καὶ γαῖαν ὕπο στυγερὴν ἀφικοίμην,</p>
<p><a>υ82</a> μηδέ τι χείρονος ἀνδρὸς ἐϋφραίνοιμι νόημα.</p>
<p><a>υ83</a> ἀλλὰ τὸ μὲν καὶ ἀνεκτὸν ἔχει κακόν, ὁππότε κέν τις</p>
<p><a>υ84</a> ἤματα μὲν κλαίῃ, πυκινῶς ἀκαχήμενος ἦτορ,</p>
<p><a>υ85</a> νύκτας δ᾽ ὕπνος ἔχῃσιν—ὁ γάρ τ᾽ ἐπέλησεν ἁπάντων,</p>
<p><a>υ86</a> ἐσθλῶν ἠδὲ κακῶν, ἐπεὶ ἄρ βλέφαρ᾽ ἀμφικαλύψῃ—</p>
<p><a>υ87</a> αὐτὰρ ἐμοὶ καὶ ὀνείρατ᾽ ἐπέσσευεν κακὰ δαίμων.</p>
<p><a>υ88</a> τῇδε γὰρ αὖ μοι νυκτὶ παρέδραθεν εἴκελος αὐτῷ,</p>
<p><a>υ89</a> τοῖος ἐὼν οἷος ᾖεν ἅμα στρατῷ: αὐτὰρ ἐμὸν κῆρ</p>
<p><a>υ90</a> χαῖρ᾽,  ἐπεὶ οὐκ ἐφάμην ὄναρ ἔμμεναι, ἀλλ᾽ ὕπαρ ἤδη.</p>
<p><a>υ91</a> ὣς ἔφατ᾽, αὐτίκα δὲ χρυσόθρονος ἤλυθεν Ἠώς.</p>
<p><a>υ92</a> τῆς δ᾽ ἄρα κλαιούσης ὄπα σύνθετο δῖος Ὀδυσσεύς:</p>
<p><a>υ93</a> μερμήριζε δ᾽ ἔπειτα, δόκησε δέ οἱ κατὰ θυμὸν</p>
<p><a>υ94</a> ἤδη γιγνώσκουσα παρεστάμεναι κεφαλῆφι.</p>
<p><a>υ95</a> χλαῖναν μὲν συνελὼν καὶ κώεα,  τοῖσιν ἐνεῦδεν,</p>
<p><a>υ96</a> ἐς μέγαρον κατέθηκεν ἐπὶ θρόνου, ἐκ δὲ βοείην</p>
<p><a>υ97</a> θῆκε θύραζε φέρων, Διὶ δ᾽ εὔξατο χεῖρας ἀνασχών:</p>
<p><a>υ98</a> Ζεῦ πάτερ, εἴ μ᾽ ἐθέλοντες ἐπὶ τραφερήν τε καὶ ὑγρὴν</p>
<p><a>υ99</a> ἤγετ᾽ ἐμὴν ἐς γαῖαν, ἐπεί μ᾽ ἐκακώσατε λίην,</p>
<p><a>υ100</a> φήμην τίς μοι φάσθω ἐγειρομένων ἀνθρώπων</p>
<p><a>υ101</a> ἔνδοθεν, ἔκτοσθεν δὲ Διὸς τέρας ἄλλο φανήτω.</p>
<p><a>υ102</a> ὣς ἔφατ᾽ εὐχόμενος: τοῦ δ᾽ ἔκλυε μητίετα Ζεύς,</p>
<p><a>υ103</a> αὐτίκα δ᾽ ἐβρόντησεν ἀπ᾽ αἰγλήεντος Ὀλύμπου,</p>
<p><a>υ104</a> ὑψόθεν ἐκ νεφέων: γήθησε δὲ δῖος Ὀδυσσεύς.</p>
<p><a>υ105</a> φήμην δ᾽ ἐξ οἴκοιο γυνὴ προέηκεν ἀλετρὶς</p>
<p><a>υ106</a> πλησίον, ἔνθ᾽ ἄρα οἱ μύλαι ἥατο ποιμένι λαῶν,</p>
<p><a>υ107</a> τῇσιν δώδεκα πᾶσαι ἐπερρώοντο γυναῖκες</p>
<p><a>υ108</a> ἄλφιτα τεύχουσαι καὶ ἀλείατα, μυελὸν ἀνδρῶν.</p>
<p><a>υ109</a> αἱ μὲν ἄρ᾽ ἄλλαι εὗδον, ἐπεὶ κατὰ πυρὸν ἄλεσσαν,</p>
<p><a>υ110</a> ἡ δὲ μί᾽ οὔπω παύετ᾽,  ἀφαυροτάτη δ᾽ ἐτέτυκτο:</p>
<p><a>υ111</a> ἥ ῥα μύλην στήσασα ἔπος φάτο, σῆμα ἄνακτι:</p>
<p><a>υ112</a> Ζεῦ πάτερ, ὅς τε θεοῖσι καὶ ἀνθρώποισιν ἀνάσσεις,</p>
<p><a>υ113</a> ἦ μεγάλ᾽ ἐβρόντησας ἀπ᾽ οὐρανοῦ ἀστερόεντος,</p>
<p><a>υ114</a> οὐδέ ποθι νέφος ἐστί: τέρας νύ τεῳ τόδε φαίνεις.</p>
<p><a>υ115</a> κρῆνον νῦν καὶ ἐμοὶ δειλῇ ἔπος,  ὅττι κεν εἴπω:</p>
<p><a>υ116</a> μνηστῆρες πύματόν τε καὶ ὕστατον ἤματι τῷδε</p>
<p><a>υ117</a> ἐν μεγάροις Ὀδυσῆος ἑλοίατο δαῖτ᾽ ἐρατεινήν,</p>
<p><a>υ118</a> οἳ δή μοι καμάτῳ θυμαλγέι: γούνατ᾽ ἔλυσαν</p>
<p><a>υ119</a> ἄλφιτα τευχούσῃ: νῦν ὕστατα δειπνήσειαν.</p>
<p><a>υ120</a> ὣς ἄρ᾽ ἔφη,  χαῖρεν δὲ κλεηδόνι δῖος Ὀδυσσεὺς</p>
<p><a>υ121</a> Ζηνός τε βροντῇ: φάτο γὰρ τίσασθαι ἀλείτας.</p>
<p><a>υ122</a> αἱ δ᾽ ἄλλαι δμῳαὶ κατὰ δώματα κάλ᾽ Ὀδυσῆος</p>
<p><a>υ123</a> ἀγρόμεναι ἀνέκαιον ἐπ᾽ ἐσχάρῃ ἀκάματον πῦρ.</p>
<p><a>υ124</a> Τηλέμαχος δ᾽ εὐνῆθεν ἀνίστατο, ἰσόθεος φώς,</p>
<p><a>υ125</a> εἵματα ἑσσάμενος: περὶ δὲ ξίφος ὀξὺ θέτ᾽ ὤμῳ:</p>
<p><a>υ126</a> ποσσὶ δ᾽ ὑπὸ λιπαροῖσιν ἐδήσατο καλὰ πέδιλα,</p>
<p><a>υ127</a> εἵλετο δ᾽ ἄλκιμον ἔγχος, ἀκαχμένον ὀξέι: χαλκῷ:</p>
<p><a>υ128</a> στῆ δ᾽ ἄρ᾽ ἐπ᾽ οὐδὸν ἰών, πρὸς δ᾽ Εὐρύκλειαν ἔειπε:</p>
<p><a>υ129</a> μαῖα φίλη, τὸν ξεῖνον ἐτιμήσασθ᾽ ἐνὶ οἴκῳ</p>
<p><a>υ130</a> εὐνῇ καὶ σίτῳ,  ἦ αὔτως κεῖται ἀκηδής;</p>
<p><a>υ131</a> τοιαύτη γὰρ ἐμὴ μήτηρ, πινυτή περ ἐοῦσα:</p>
<p><a>υ132</a> ἐμπλήγδην ἕτερόν γε τίει μερόπων ἀνθρώπων</p>
<p><a>υ133</a> χείρονα, τὸν δέ τ᾽ ἀρείον᾽ ἀτιμήσασ᾽ ἀποπέμπει.</p>
<p><a>υ134</a> τὸν δ᾽ αὖτε προσέειπε περίφρων Εὐρύκλεια:</p>
<p><a>υ135</a> οὐκ ἄν μιν νῦν,  τέκνον, ἀναίτιον αἰτιόῳο.</p>
<p><a>υ136</a> οἶνον μὲν γὰρ πῖνε καθήμενος, ὄφρ᾽ ἔθελ᾽ αὐτός,</p>
<p><a>υ137</a> σίτου δ᾽ οὐκέτ᾽ ἔφη πεινήμεναι: εἴρετο γάρ μιν.</p>
<p><a>υ138</a> ἀλλ᾽ ὅτε δὴ κοίτοιο καὶ ὕπνου μιμνήσκοιτο,</p>
<p><a>υ139</a> ἡ μὲν δέμνι᾽ ἄνωγεν ὑποστορέσαι δμῳῇσιν,</p>
<p><a>υ140</a> αὐτὰρ ὅ γ᾽,  ὥς τις πάμπαν ὀϊζυρὸς καὶ ἄποτμος,</p>
<p><a>υ141</a> οὐκ ἔθελ᾽ ἐν λέκτροισι καὶ ἐν ῥήγεσσι καθεύδειν,</p>
<p><a>υ142</a> ἀλλ᾽ ἐν ἀδεψήτῳ βοέῃ καὶ κώεσιν οἰῶν</p>
<p><a>υ143</a> ἔδραθ᾽ ἐνὶ προδόμῳ: χλαῖναν δ᾽ ἐπιέσσαμεν ἡμεῖς.</p>
<p><a>υ144</a> ὣς φάτο, Τηλέμαχος δὲ διὲκ μεγάροιο βεβήκει</p>
<p><a>υ145</a> ἔγχος ἔχων,  ἅμα τῷ γε δύω κύνες ἀργοὶ ἕποντο.</p>
<p><a>υ146</a> βῆ δ᾽ ἴμεν εἰς ἀγορὴν μετ᾽ ἐϋκνήμιδας Ἀχαιούς.</p>
<p><a>υ147</a> ἡ δ᾽ αὖτε δμῳῇσιν ἐκέκλετο δῖα γυναικῶν,</p>
<p><a>υ148</a> Εὐρύκλει᾽, Ὦπος θυγάτηρ Πεισηνορίδαο:</p>
<p><a>υ149</a> ἀγρεῖθ᾽, αἱ μὲν δῶμα κορήσατε ποιπνύσασαι,</p>
<p><a>υ150</a> ῥάσσατέ τ᾽,  ἔν τε θρόνοις εὐποιήτοισι τάπητας</p>
<p><a>υ151</a> βάλλετε πορφυρέους: αἱ δὲ σπόγγοισι τραπέζας</p>
<p><a>υ152</a> πάσας ἀμφιμάσασθε, καθήρατε δὲ κρητῆρας</p>
<p><a>υ153</a> καὶ δέπα ἀμφικύπελλα τετυγμένα: ταὶ δὲ μεθ᾽ ὕδωρ</p>
<p><a>υ154</a> ἔρχεσθε κρήνηνδε, καὶ οἴσετε θᾶσσον ἰοῦσαι.</p>
<p><a>υ155</a> οὐ γὰρ δὴν μνηστῆρες ἀπέσσονται μεγάροιο,</p>
<p><a>υ156</a> ἀλλὰ μάλ᾽ ἦρι νέονται, ἐπεὶ καὶ πᾶσιν ἑορτή.</p>
<p><a>υ157</a> ὣς ἔφαθ᾽, αἱ δ᾽ ἄρα τῆς μάλα μὲν κλύον ἠδ᾽ ἐπίθοντο.</p>
<p><a>υ158</a> αἱ μὲν ἐείκοσι βῆσαν ἐπὶ κρήνην μελάνυδρον,</p>
<p><a>υ159</a> αἱ δ᾽ αὐτοῦ κατὰ δώματ᾽ ἐπισταμένως πονέοντο.</p>
<p><a>υ160</a> ἐς δ᾽ ἦλθον δρηστῆρες Ἀχαιῶν.  οἱ μὲν ἔπειτα</p>
<p><a>υ161</a> εὖ καὶ ἐπισταμένως κέασαν ξύλα, ταὶ δὲ γυναῖκες</p>
<p><a>υ162</a> ἦλθον ἀπὸ κρήνης: ἐπὶ δέ σφισιν ἦλθε συβώτης</p>
<p><a>υ163</a> τρεῖς σιάλους κατάγων, οἳ ἔσαν μετὰ πᾶσιν ἄριστοι.</p>
<p><a>υ164</a> καὶ τοὺς μέν ῥ᾽ εἴασε καθ᾽ ἕρκεα καλὰ νέμεσθαι,</p>
<p><a>υ165</a> αὐτὸς δ᾽ αὖτ᾽ Ὀδυσῆα προσηύδα μειλιχίοισι:</p>
<p><a>υ166</a> ξεῖν᾽, ἦ ἄρ τί σε μᾶλλον Ἀχαιοὶ εἰσορόωσιν,</p>
<p><a>υ167</a> ἦέ σ᾽ ἀτιμάζουσι κατὰ μέγαρ᾽, ὡς τὸ πάρος περ;</p>
<p><a>υ168</a> τὸν δ᾽ ἀπαμειβόμενος προσέφη πολυμήτις Ὀδυσσεύς:</p>
<p><a>υ169</a> αἲ γὰρ δή, Εὔμαιε, θεοὶ τισαίατο λώβην,</p>
<p><a>υ170</a> ἣν οἵδ᾽ ὑβρίζοντες ἀτάσθαλα μηχανόωνται</p>
<p><a>υ171</a> οἴκῳ ἐν ἀλλοτρίῳ, οὐδ᾽ αἰδοῦς μοῖραν ἔχουσιν.</p>
<p><a>υ172</a> ὣς οἱ μὲν τοιαῦτα πρὸς ἀλλήλους ἀγόρευον,</p>
<p><a>υ173</a> ἀγχίμολον δέ σφ᾽ ἦλθε Μελάνθιος, αἰπόλος αἰγῶν.</p>
<p><a>υ174</a> αἶγας ἄγων αἳ πᾶσι μετέρεπον αἰπολίοισι,</p>
<p><a>υ175</a> δεῖπνον μνηστήρεσσι.  δύω δ᾽ ἅμ᾽ ἕποντο νομῆες.</p>
<p><a>υ176</a> καὶ τὰς μὲν κατέδησεν ὑπ᾽ αἰθούσῃ ἐριδούπῳ,</p>
<p><a>υ177</a> αὐτὸς δ᾽ αὖτ᾽ Ὀδυσῆα προσηύδα κερτομίοισι:</p>
<p><a>υ178</a> ξεῖν᾽, ἔτι καὶ νῦν ἐνθάδ᾽ ἀνιήσεις κατὰ δῶμα</p>
<p><a>υ179</a> ἀνέρας αἰτίζων, ἀτὰρ οὐκ ἔξεισθα θύραζε;</p>
<p><a>υ180</a> πάντως οὐκέτι νῶϊ διακρινέεσθαι ὀΐω</p>
<p><a>υ181</a> πρὶν χειρῶν γεύσασθαι, ἐπεὶ σύ περ οὐ κατὰ κόσμον</p>
<p><a>υ182</a> αἰτίζεις: εἰσὶν δὲ καὶ ἄλλαι δαῖτες Ἀχαιῶν.</p>
<p><a>υ183</a> ὣς φάτο, τὸν δ᾽ οὔ τι προσέφη πολύμητις Ὀδυσσεύς,</p>
<p><a>υ184</a> ἀλλ᾽ ἀκέων κίνησε κάρη,  κακὰ βυσσοδομεύων.</p>
<p><a>υ185</a> τοῖσι δ᾽ ἐπὶ τρίτος ἦλθε Φιλοίτιος, ὄρχαμος ἀνδρῶν,</p>
<p><a>υ186</a> βοῦν στεῖραν μνηστῆρσιν ἄγων καὶ πίονας αἶγας.</p>
<p><a>υ187</a> πορθμῆες δ᾽ ἄρα τούς γε διήγαγον, οἵ τε καὶ ἄλλους</p>
<p><a>υ188</a> ἀνθρώπους πέμπουσιν, ὅτις σφέας εἰσαφίκηται.</p>
<p><a>υ189</a> καὶ τὰ μὲν εὖ κατέδησεν ὑπ᾽ αἰθούσῃ ἐριδούπῳ,</p>
<p><a>υ190</a> αὐτὸς δ᾽ αὖτ᾽ ἐρέεινε συβώτην ἄγχι παραστάς:</p>
<p><a>υ191</a> τίς δὴ ὅδε ξεῖνος νέον εἰλήλουθε, συβῶτα,</p>
<p><a>υ192</a> ἡμέτερον πρὸς δῶμα; τέων δ᾽ ἐξ εὔχεται εἶναι</p>
<p><a>υ193</a> ἀνδρῶν; ποῦ δέ νύ οἱ γενεὴ καὶ πατρὶς ἄρουρα;</p>
<p><a>υ194</a> δύσμορος, ἦ τε ἔοικε δέμας βασιλῆϊ ἄνακτι:</p>
<p><a>υ195</a> ἀλλὰ θεοὶ δυόωσι πολυπλάγκτους ἀνθρώπους,</p>
<p><a>υ196</a> ὁππότε καὶ βασιλεῦσιν ἐπικλώσωνται ὀϊζύν.</p>
<p><a>υ197</a> ἦ καὶ δεξιτερῇ δειδίσκετο χειρὶ παραστάς,</p>
<p><a>υ198</a> καί μιν φωνήσας ἔπεα πτερόεντα προσηύδα:</p>
<p><a>υ199</a> χαῖρε, πάτερ ὦ ξεῖνε: γένοιτό τοι ἔς περ ὀπίσσω</p>
<p><a>υ200</a> ὄλβος: ἀτὰρ μὲν νῦν γε κακοῖς ἔχεαι πολέεσσι.</p>
<p><a>υ201</a> Ζεῦ πάτερ, οὔ τις σεῖο θεῶν ὀλοώτερος ἄλλος:</p>
<p><a>υ202</a> οὐκ ἐλεαίρεις ἄνδρας, ἐπὴν δὴ γείνεαι αὐτός,</p>
<p><a>υ203</a> μισγέμεναι κακότητι καὶ ἄλγεσι λευγαλέοισιν.</p>
<p><a>υ204</a> ἴδιον, ὡς ἐνόησα, δεδάκρυνται δέ μοι ὄσσε</p>
<p><a>υ205</a> μνησαμένῳ Ὀδυσῆος,  ἐπεὶ καὶ κεῖνον ὀΐω</p>
<p><a>υ206</a> τοιάδε λαίφε᾽ ἔχοντα κατ᾽ ἀνθρώπους ἀλάλησθαι,</p>
<p><a>υ207</a> εἴ που ἔτι ζώει καὶ ὁρᾷ φάος ἠελίοιο.</p>
<p><a>υ208</a> εἰ δ᾽ ἤδη τέθνηκε καὶ εἰν Ἀΐδαο δόμοισιν,</p>
<p><a>υ209</a> ὤ μοι ἔπειτ᾽ Ὀδυσῆος ἀμύμονος, ὅς μ᾽ ἐπὶ βουσὶν</p>
<p><a>υ210</a> εἷσ᾽ ἔτι τυτθὸν ἐόντα Κεφαλλήνων ἐνὶ δήμῳ.</p>
<p><a>υ211</a> νῦν δ᾽ αἱ μὲν γίγνονται ἀθέσφατοι, οὐδέ κεν ἄλλως</p>
<p><a>υ212</a> ἀνδρί γ᾽ ὑποσταχύοιτο βοῶν γένος εὐρυμετώπων:</p>
<p><a>υ213</a> τὰς δ᾽ ἄλλοι με κέλονται ἀγινέμεναί σφισιν αὐτοῖς</p>
<p><a>υ214</a> ἔδμεναι: οὐδέ τι παιδὸς ἐνὶ μεγάροις ἀλέγουσιν,</p>
<p><a>υ215</a> οὐδ᾽ ὄπιδα τρομέουσι θεῶν: μεμάασι γὰρ ἤδη</p>
<p><a>υ216</a> κτήματα δάσσασθαι δὴν οἰχομένοιο ἄνακτος.</p>
<p><a>υ217</a> αὐτὰρ ἐμοὶ τόδε θυμὸς ἐνὶ στήθεσσι φίλοισι</p>
<p><a>υ218</a> πόλλ᾽ ἐπιδινεῖται: μάλα μὲν κακὸν υἷος ἐόντος</p>
<p><a>υ219</a> ἄλλων δῆμον ἱκέσθαι ἰόντ᾽ αὐτῇσι βόεσσιν,</p>
<p><a>υ220</a> ἄνδρας ἐς ἀλλοδαπούς: τὸ δὲ ῥίγιον,  αὖθι μένοντα</p>
<p><a>υ221</a> βουσὶν ἐπ᾽ ἀλλοτρίῃσι καθήμενον ἄλγεα πάσχειν.</p>
<p><a>υ222</a> καί κεν δὴ πάλαι ἄλλον ὑπερμενέων βασιλήων</p>
<p><a>υ223</a> ἐξικόμην φεύγων, ἐπεὶ οὐκέτ᾽ ἀνεκτὰ πέλονται:</p>
<p><a>υ224</a> ἀλλ᾽ ἔτι τὸν δύστηνον ὀΐομαι, εἴ ποθεν ἐλθὼν</p>
<p><a>υ225</a> ἀνδρῶν μνηστήρων σκέδασιν κατὰ δώματα θείῃ.</p>
<p><a>υ226</a> τὸν δ᾽ ἀπαμειβόμενος προσέφη πολύμητις Ὀδυσσεύς:</p>
<p><a>υ227</a> βουκόλ᾽, ἐπεὶ οὔτε κακῷ οὔτ᾽ ἄφρονι φωτὶ ἔοικας,</p>
<p><a>υ228</a> γιγνώσκω δὲ καὶ αὐτὸς ὅ τοι πινυτὴ φρένας ἵκει,</p>
<p><a>υ229</a> τοὔνεκά τοι ἐρέω καὶ ἐπὶ μέγαν ὅρκον ὀμοῦμαι:</p>
<p><a>υ230</a> ἴστω νῦν Ζεὺς πρῶτα θεῶν ξενίη τε τράπεζα</p>
<p><a>υ231</a> ἱστίη τ᾽ Ὀδυσῆος ἀμύμονος, ἣν ἀφικάνω,</p>
<p><a>υ232</a> ἦ σέθεν ἐνθάδ᾽ ἐόντος ἐλεύσεται οἴκαδ᾽ Ὀδυσσεύς:</p>
<p><a>υ233</a> σοῖσιν δ᾽ ὀφθαλμοῖσιν ἐπόψεαι, αἴ κ᾽ ἐθέλῃσθα,</p>
<p><a>υ234</a> κτεινομένους μνηστῆρας, οἳ ἐνθάδε κοιρανέουσιν.</p>
<p><a>υ235</a> τὸν δ᾽ αὖτε προσέειπε βοῶν ἐπιβουκόλος ἀνήρ:</p>
<p><a>υ236</a> αἲ γὰρ τοῦτο, ξεῖνε, ἔπος τελέσειε Κρονίων:</p>
<p><a>υ237</a> γνοίης χ᾽ οἵη ἐμὴ δύναμις καὶ χεῖρες ἕπονται.</p>
<p><a>υ238</a> ὣς δ᾽ αὔτως Εὔμαιος ἐπεύξατο πᾶσι θεοῖσι</p>
<p><a>υ239</a> νοστῆσαι Ὀδυσῆα πολύφρονα ὅνδε δόμονδε.</p>
<p><a>υ240</a> ὣς οἱ μὲν τοιαῦτα πρὸς ἀλλήλους ἀγόρευον,</p>
<p><a>υ241</a> μνηστῆρες δ᾽ ἄρα Τηλεμάχῳ θάνατόν τε μόρον τε</p>
<p><a>υ242</a> ἤρτυον: αὐτὰρ ὁ τοῖσιν ἀριστερὸς ἤλυθεν ὄρνις,</p>
<p><a>υ243</a> αἰετὸς ὑψιπέτης, ἔχε δὲ τρήρωνα πέλειαν.</p>
<p><a>υ244</a> τοῖσιν δ᾽ Ἀμφίνομος ἀγορήσατο καὶ μετέειπεν:</p>
<p><a>υ245</a> ὦ φίλοι,  οὐχ ἡμῖν συνθεύσεται ἥδε γε βουλή,</p>
<p><a>υ246</a> Τηλεμάχοιο φόνος: ἀλλὰ μνησώμεθα δαιτός.</p>
<p><a>υ247</a> ὣς ἔφατ᾽ Ἀμφίνομος, τοῖσιν δ᾽ ἐπιήνδανε μῦθος.</p>
<p><a>υ248</a> ἐλθόντες δ᾽ ἐς δώματ᾽ Ὀδυσσῆος θείοιο</p>
<p><a>υ249</a> χλαίνας μὲν κατέθεντο κατὰ κλισμούς τε θρόνους τε,</p>
<p><a>υ250</a> οἱ δ᾽ ἱέρευον ὄϊς μεγάλους καὶ πίονας αἶγας,</p>
<p><a>υ251</a> ἵρευον δὲ σύας σιάλους καὶ βοῦν ἀγελαίην:</p>
<p><a>υ252</a> σπλάγχνα δ᾽ ἄρ᾽ ὀπτήσαντες ἐνώμων, ἐν δέ τε οἶνον</p>
<p><a>υ253</a> κρητῆρσιν κερόωντο: κύπελλα δὲ νεῖμε συβώτης.</p>
<p><a>υ254</a> σῖτον δέ σφ᾽ ἐπένειμε Φιλοίτιος, ὄρχαμος ἀνδρῶν,</p>
<p><a>υ255</a> καλοῖς ἐν κανέοισιν,  ἐῳνοχόει δὲ Μελανθεύς.</p>
<p><a>υ256</a> οἱ δ᾽ ἐπ᾽ ὀνείαθ᾽ ἑτοῖμα προκείμενα χεῖρας ἴαλλον.</p>
<p><a>υ257</a> Τηλέμαχος δ᾽ Ὀδυσῆα καθίδρυε, κέρδεα νωμῶν,</p>
<p><a>υ258</a> ἐντὸς ἐϋσταθέος μεγάρου, παρὰ λάϊνον οὐδόν,</p>
<p><a>υ259</a> δίφρον ἀεικέλιον καταθεὶς ὀλίγην τε τράπεζαν:</p>
<p><a>υ260</a> πὰρ δ᾽ ἐτίθει σπλάγχνων μοίρας,  ἐν δ᾽ οἶνον ἔχευεν</p>
<p><a>υ261</a> ἐν δέπαϊ χρυσέῳ, καί μιν πρὸς μῦθον ἔειπεν:</p>
<p><a>υ262</a> ἐνταυθοῖ νῦν ἧσο μετ᾽ ἀνδράσιν οἰνοποτάζων:</p>
<p><a>υ263</a> κερτομίας δέ τοι αὐτὸς ἐγὼ καὶ χεῖρας ἀφέξω</p>
<p><a>υ264</a> πάντων μνηστήρων, ἐπεὶ οὔ τοι δήμιός ἐστιν</p>
<p><a>υ265</a> οἶκος ὅδ᾽,  ἀλλ᾽ Ὀδυσῆος, ἐμοὶ δ᾽ ἐκτήσατο κεῖνος.</p>
<p><a>υ266</a> ὑμεῖς δέ, μνηστῆρες, ἐπίσχετε θυμὸν ἐνιπῆς</p>
<p><a>υ267</a> καὶ χειρῶν, ἵνα μή τις ἔρις καὶ νεῖκος ὄρηται.</p>
<p><a>υ268</a> ὣς ἔφαθ᾽, οἱ δ᾽ ἄρα πάντες ὀδὰξ ἐν χείλεσι φύντες</p>
<p><a>υ269</a> Τηλέμαχον θαύμαζον, ὃ θαρσαλέως ἀγόρευε.</p>
<p><a>υ270</a> τοῖσιν δ᾽ Ἀντίνοος μετέφη,  Εὐπείθεος υἱός:</p>
<p><a>υ271</a> καὶ χαλεπόν περ ἐόντα δεχώμεθα μῦθον, Ἀχαιοί,</p>
<p><a>υ272</a> Τηλεμάχου: μάλα δ᾽ ἧμιν ἀπειλήσας ἀγορεύει.</p>
<p><a>υ273</a> οὐ γὰρ Ζεὺς εἴασε Κρονίων: τῷ κέ μιν ἤδη</p>
<p><a>υ274</a> παύσαμεν ἐν μεγάροισι, λιγύν περ ἐόντ᾽ ἀγορητήν.</p>
<p><a>υ275</a> ὣς ἔφατ᾽ Ἀντίνοος: ὁ δ᾽ ἄρ᾽ οὐκ ἐμπάζετο μύθων.</p>
<p><a>υ276</a> κήρυκες δ᾽ ἀνὰ ἄστυ θεῶν ἱερὴν ἑκατόμβην</p>
<p><a>υ277</a> ἦγον: τοὶ δ᾽ ἀγέροντο κάρη κομόωντες Ἀχαιοὶ</p>
<p><a>υ278</a> ἄλσος ὕπο σκιερὸν ἑκατηβόλου Ἀπόλλωνος.</p>
<p><a>υ279</a> οἱ δ᾽ ἐπεὶ ὤπτησαν κρέ᾽ ὑπέρτερα καὶ ἐρύσαντο,</p>
<p><a>υ280</a> μοίρας δασσάμενοι δαίνυντ᾽ ἐρικυδέα δαῖτα:</p>
<p><a>υ281</a> πὰρ δ᾽ ἄρ᾽ Ὀδυσσῆϊ μοῖραν θέσαν οἳ πονέοντο</p>
<p><a>υ282</a> ἴσην, ὡς αὐτοί περ ἐλάγχανον: ὣς γὰρ ἀνώγει</p>
<p><a>υ283</a> Τηλέμαχος, φίλος υἱὸς Ὀδυσσῆος θείοιο.</p>
<p><a>υ284</a> μνηστῆρας δ᾽ οὐ πάμπαν ἀγήνορας εἴα Ἀθήνη</p>
<p><a>υ285</a> λώβης ἴσχεσθαι θυμαλγέος,  ὄφρ᾽ ἔτι μᾶλλον</p>
<p><a>υ286</a> δύη ἄχος κραδίην Λαερτιάδην Ὀδυσῆα.</p>
<p><a>υ287</a> ἦν δέ τις ἐν μνηστῆρσιν ἀνὴρ ἀθεμίστια εἰδώς,</p>
<p><a>υ288</a> Κτήσιππος δ᾽ ὄνομ᾽ ἔσκε, Σάμῃ δ᾽ ἐνὶ οἰκία ναῖεν:</p>
<p><a>υ289</a> ὃς δή τοι κτεάτεσσι πεποιθὼς θεσπεσίοισι</p>
<p><a>υ290</a> μνάσκετ᾽ Ὀδυσσῆος δὴν οἰχομένοιο δάμαρτα.</p>
<p><a>υ291</a> ὅς ῥα τότε μνηστῆρσιν ὑπερφιάλοισι μετηύδα:</p>
<p><a>υ292</a> κέκλυτέ μευ, μνηστῆρες ἀγήνορες, ὄφρα τι εἴπω:</p>
<p><a>υ293</a> μοῖραν μὲν δὴ ξεῖνος ἔχει πάλαι, ὡς ἐπέοικεν,</p>
<p><a>υ294</a> ἴσην: οὐ γὰρ καλὸν ἀτέμβειν οὐδὲ δίκαιον</p>
<p><a>υ295</a> ξείνους Τηλεμάχου,  ὅς κεν τάδε δώμαθ᾽ ἵκηται.</p>
<p><a>υ296</a> ἀλλ᾽ ἄγε οἱ καὶ ἐγὼ δῶ ξείνιον, ὄφρα καὶ αὐτὸς</p>
<p><a>υ297</a> ἠὲ λοετροχόῳ δώῃ γέρας ἠέ τῳ ἄλλῳ</p>
<p><a>υ298</a> δμώων, οἳ κατὰ δώματ᾽ Ὀδυσσῆος θείοιο.</p>
<p><a>υ299</a> ὣς εἰπὼν ἔρριψε βοὸς πόδα χειρὶ παχείῃ.</p>
<p><a>υ300</a> κείμενον ἐκ κανέοιο λαβών: ὁ δ᾽ ἀλεύατ᾽ Ὀδυσσεὺς</p>
<p><a>υ301</a> ἦκα παρακλίνας κεφαλήν, μείδησε δὲ θυμῷ</p>
<p><a>υ302</a> σαρδάνιον μάλα τοῖον: ὁ δ᾽ εὔδμητον βάλε τοῖχον.</p>
<p><a>υ303</a> Κτήσιππον δ᾽ ἄρα Τηλέμαχος ἠνίπαπε μύθῳ:</p>
<p><a>υ304</a> Κτήσιππ᾽, ἦ μάλα τοι τόδε κέρδιον ἔπλετο θυμῷ:</p>
<p><a>υ305</a> οὐκ ἔβαλες τὸν ξεῖνον: ἀλεύατο γὰρ βέλος αὐτός.</p>
<p><a>υ306</a> ἦ γάρ κέν σε μέσον βάλον ἔγχεϊ ὀξυόεντι,</p>
<p><a>υ307</a> καί κέ τοι ἀντὶ γάμοιο πατὴρ τάφον ἀμφεπονεῖτο</p>
<p><a>υ308</a> ἐνθάδε. τῷ μή τίς μοι ἀεικείας ἐνὶ οἴκῳ</p>
<p><a>υ309</a> φαινέτω: ἤδη γὰρ νοέω καὶ οἶδα ἕκαστα,</p>
<p><a>υ310</a> ἐσθλά τε καὶ τὰ χέρηα: πάρος δ᾽ ἔτι νήπιος ἦα.</p>
<p><a>υ311</a> ἀλλ᾽ ἔμπης τάδε μὲν καὶ τέτλαμεν εἰσορόωντες,</p>
<p><a>υ312</a> μήλων σφαζομένων οἴνοιό τε πινομένοιο</p>
<p><a>υ313</a> καὶ σίτου: χαλεπὸν γὰρ ἐρυκακέειν ἕνα πολλούς.</p>
<p><a>υ314</a> ἀλλ᾽ ἄγε μηκέτι μοι κακὰ ῥέζετε δυσμενέοντες:</p>
<p><a>υ315</a> εἰ δ᾽ ἤδη μ᾽ αὐτὸν κτεῖναι μενεαίνετε χαλκῷ,</p>
<p><a>υ316</a> καί κε τὸ βουλοίμην, καί κεν πολὺ κέρδιον εἴη</p>
<p><a>υ317</a> τεθνάμεν ἢ τάδε γ᾽ αἰὲν ἀεικέα ἔργ᾽ ὁράασθαι,</p>
<p><a>υ318</a> ξείνους τε στυφελιζομένους δμῳάς τε γυναῖκας</p>
<p><a>υ319</a> ῥυστάζοντας ἀεικελίως κατὰ δώματα καλά.</p>
<p><a>υ320</a> ὣς ἔφαθ᾽,  οἱ δ᾽ ἄρα πάντες ἀκὴν ἐγένοντο σιωπῇ:</p>
<p><a>υ321</a> ὀψὲ δὲ δὴ μετέειπε Δαμαστορίδης Ἀγέλαος:</p>
<p><a>υ322</a> ὦ φίλοι, οὐκ ἂν δή τις ἐπὶ ῥηθέντι δικαίῳ</p>
<p><a>υ323</a> ἀντιβίοις ἐπέεσσι καθαπτόμενος χαλεπαίνοι:</p>
<p><a>υ324</a> μήτε τι τὸν ξεῖνον στυφελίζετε μήτε τιν᾽ ἄλλον</p>
<p><a>υ325</a> δμώων,  οἳ κατὰ δώματ᾽ Ὀδυσσῆος θείοιο.</p>
<p><a>υ326</a> Τηλεμάχῳ δέ κε μῦθον ἐγὼ καὶ μητέρι φαίην</p>
<p><a>υ327</a> ἤπιον, εἴ σφωϊν κραδίῃ ἅδοι ἀμφοτέροιϊν.</p>
<p><a>υ328</a> ὄφρα μὲν ὑμῖν θυμὸς ἐνὶ στήθεσσιν ἐώλπει</p>
<p><a>υ329</a> νοστήσειν Ὀδυσῆα πολύφρονα ὅνδε δόμονδε,</p>
<p><a>υ330</a> τόφρ᾽ οὔ τις νέμεσις μενέμεν τ᾽ ἦν ἰσχέμεναί τε</p>
<p><a>υ331</a> μνηστῆρας κατὰ δώματ᾽, ἐπεὶ τόδε κέρδιον ἦεν,</p>
<p><a>υ332</a> εἰ νόστησ᾽ Ὀδυσεὺς καὶ ὑπότροπος ἵκετο δῶμα:</p>
<p><a>υ333</a> νῦν δ᾽ ἤδη τόδε δῆλον, ὅ τ᾽ οὐκέτι νόστιμός ἐστιν.</p>
<p><a>υ334</a> ἀλλ᾽ ἄγε, σῇ τάδε μητρὶ παρεζόμενος κατάλεξον,</p>
<p><a>υ335</a> γήμασθ᾽ ὅς τις ἄριστος ἀνὴρ καὶ πλεῖστα πόρῃσιν,</p>
<p><a>υ336</a> ὄφρα σὺ μὲν χαίρων πατρώϊα πάντα νέμηαι,</p>
<p><a>υ337</a> ἔσθων καὶ πίνων, ἡ δ᾽ ἄλλου δῶμα κομίζῃ.</p>
<p><a>υ338</a> τὸν δ᾽ αὖ Τηλέμαχος πεπνυμένος ἀντίον ηὔδα:</p>
<p><a>υ339</a> οὐ μὰ Ζῆν᾽, Ἀγέλαε, καὶ ἄλγεα πατρὸς ἐμοῖο,</p>
<p><a>υ340</a> ὅς που τῆλ᾽ Ἰθάκης ἢ ἔφθιται ἢ ἀλάληται,</p>
<p><a>υ341</a> οὔ τι διατρίβω μητρὸς γάμον, ἀλλὰ κελεύω</p>
<p><a>υ342</a> γήμασθ᾽ ᾧ κ᾽ ἐθέλῃ, ποτὶ δ᾽ ἄσπετα δῶρα δίδωμι.</p>
<p><a>υ343</a> αἰδέομαι δ᾽ ἀέκουσαν ἀπὸ μεγάροιο δίεσθαι</p>
<p><a>υ344</a> μύθῳ ἀναγκαίῳ: μὴ τοῦτο θεὸς τελέσειεν.</p>
<p><a>υ345</a> ὣς φάτο Τηλέμαχος: μνηστῆρσι δὲ Παλλὰς Ἀθήνη</p>
<p><a>υ346</a> ἄσβεστον γέλω ὦρσε,  παρέπλαγξεν δὲ νόημα.</p>
<p><a>υ347</a> οἱ δ᾽ ἤδη γναθμοῖσι γελοίων ἀλλοτρίοισιν,</p>
<p><a>υ348</a> αἱμοφόρυκτα δὲ δὴ κρέα ἤσθιον: ὄσσε δ᾽ ἄρα σφέων</p>
<p><a>υ349</a> δακρυόφιν πίμπλαντο, γόον δ᾽ ὠΐετο θυμός.</p>
<p><a>υ350</a> τοῖσι δὲ καὶ μετέειπε Θεοκλύμενος θεοειδής:</p>
<p><a>υ351</a> ἆ δειλοί, τί κακὸν τόδε πάσχετε; νυκτὶ μὲν ὑμέων</p>
<p><a>υ352</a> εἰλύαται κεφαλαί τε πρόσωπά τε νέρθε τε γοῦνα.</p>
<p><a>υ353</a> οἰμωγὴ δὲ δέδηε, δεδάκρυνται δὲ παρειαί,</p>
<p><a>υ354</a> αἵματι δ᾽ ἐρράδαται τοῖχοι καλαί τε μεσόδμαι:</p>
<p><a>υ355</a> εἰδώλων δὲ πλέον πρόθυρον,  πλείη δὲ καὶ αὐλή,</p>
<p><a>υ356</a> ἱεμένων Ἔρεβόσδε ὑπὸ ζόφον: ἠέλιος δὲ</p>
<p><a>υ357</a> οὐρανοῦ ἐξαπόλωλε, κακὴ δ᾽ ἐπιδέδρομεν ἀχλύς.</p>
<p><a>υ358</a> ὣς ἔφαθ᾽, οἱ δ᾽ ἄρα πάντες ἐπ᾽ αὐτῷ ἡδὺ γέλασσαν.</p>
<p><a>υ359</a> τοῖσιν δ᾽ Εὐρύμαχος, Πολύβου πάϊς, ἦρχ᾽ ἀγορεύειν:</p>
<p><a>υ360</a> ἀφραίνει ξεῖνος νέον ἄλλοθεν εἰληλουθώς.</p>
<p><a>υ361</a> ἀλλά μιν αἶψα, νέοι, δόμου ἐκπέμψασθε θύραζε</p>
<p><a>υ362</a> εἰς ἀγορὴν ἔρχεσθαι, ἐπεὶ τάδε νυκτὶ ἐΐσκει.</p>
<p><a>υ363</a> τὸν δ᾽ αὖτε προσέειπε Θεοκλύμενος θεοειδής:</p>
<p><a>υ364</a> Εὐρύμαχ᾽, οὔ τί σ᾽ ἄνωγα ἐμοὶ πομπῆας ὀπάζειν:</p>
<p><a>υ365</a> εἰσί μοι ὀφθαλμοί τε καὶ οὔατα καὶ πόδες ἄμφω</p>
<p><a>υ366</a> καὶ νόος ἐν στήθεσσι τετυγμένος οὐδὲν ἀεικής.</p>
<p><a>υ367</a> τοῖς ἔξειμι θύραζε, ἐπεὶ νοέω κακὸν ὔμμιν</p>
<p><a>υ368</a> ἐρχόμενον, τό κεν οὔ τις ὑπεκφύγοι οὐδ᾽ ἀλέαιτο</p>
<p><a>υ369</a> μνηστήρων, οἳ δῶμα κάτ᾽ ἀντιθέου Ὀδυσῆος</p>
<p><a>υ370</a> ἀνέρας ὑβρίζοντες ἀτάσθαλα μηχανάασθε.</p>
<p><a>υ371</a> ὣς εἰπὼν ἐξῆλθε δόμων εὖ ναιεταόντων,</p>
<p><a>υ372</a> ἵκετο δ᾽ ἐς Πείραιον, ὅ μιν πρόφρων ὑπέδεκτο.</p>
<p><a>υ373</a> μνηστῆρες δ᾽ ἄρα πάντες ἐς ἀλλήλους ὁρόωντες</p>
<p><a>υ374</a> Τηλέμαχον ἐρέθιζον, ἐπὶ ξείνοις γελόωντες:</p>
<p><a>υ375</a> ὧδε δέ τις εἴπεσκε νέων ὑπερηνορεόντων:</p>
<p><a>υ376</a> Τηλέμαχ᾽, οὔ τις σεῖο κακοξεινώτερος ἄλλος:</p>
<p><a>υ377</a> οἷον μέν τινα τοῦτον ἔχεις ἐπίμαστον ἀλήτην,</p>
<p><a>υ378</a> σίτου καὶ οἴνου κεχρημένον, οὐδέ τι ἔργων</p>
<p><a>υ379</a> ἔμπαιον οὐδὲ βίης, ἀλλ᾽ αὔτως ἄχθος ἀρούρης.</p>
<p><a>υ380</a> ἄλλος δ᾽ αὖτέ τις οὗτος ἀνέστη μαντεύεσθαι.</p>
<p><a>υ381</a> ἀλλ᾽ εἴ μοί τι πίθοιο, τό κεν πολὺ κέρδιον εἴη:</p>
<p><a>υ382</a> τοὺς ξείνους ἐν νηῒ πολυκληῗδι βαλόντες</p>
<p><a>υ383</a> ἐς Σικελοὺς πέμψωμεν, ὅθεν κέ τοι ἄξιον ἄλφοι.</p>
<p><a>υ384</a> ὣς ἔφασαν μνηστῆρες: ὁ δ᾽ οὐκ ἐμπάζετο μύθων,</p>
<p><a>υ385</a> ἀλλ᾽ ἀκέων πατέρα προσεδέρκετο,  δέγμενος αἰεί,</p>
<p><a>υ386</a> ὁππότε δὴ μνηστῆρσιν ἀναιδέσι χεῖρας ἐφήσει.</p>
<p><a>υ387</a> ἡ δὲ κατ᾽ ἄντηστιν θεμένη περικαλλέα δίφρον</p>
<p><a>υ388</a> κούρη Ἰκαρίοιο, περίφρων Πηνελόπεια,</p>
<p><a>υ389</a> ἀνδρῶν ἐν μεγάροισιν ἑκάστου μῦθον ἄκουεν.</p>
<p><a>υ390</a> δεῖπνον μὲν γάρ τοί γε γελοίωντες τετύκοντο</p>
<p><a>υ391</a> ἡδὺ τε καὶ μενοεικές, ἐπεὶ μάλα πόλλ᾽ ἱέρευσαν:</p>
<p><a>υ392</a> δόρπου δ᾽ οὐκ ἄν πως ἀχαρίστερον ἄλλο γένοιτο,</p>
<p><a>υ393</a> οἷον δὴ τάχ᾽ ἔμελλε θεὰ καὶ καρτερὸς ἀνὴρ</p>
<p><a>υ394</a> θησέμεναι: πρότεροι γὰρ ἀεικέα μηχανόωντο.</p>
<h4 class="C2">Book 21</h4><p><a>φ1</a> τῇ δ᾽ ἄρ᾽ ἐπὶ φρεσὶ θῆκε θεὰ γλαυκῶπις Ἀθήνη,</p>
<p><a>φ2</a> κούρῃ Ἰκαρίοιο, περίφρονι Πηνελοπείῃ,</p>
<p><a>φ3</a> τόξον μνηστήρεσσι θέμεν πολιόν τε σίδηρον</p>
<p><a>φ4</a> ἐν μεγάροις Ὀδυσῆος, ἀέθλια καὶ φόνου ἀρχήν.</p>
<p><a>φ5</a> κλίμακα δ᾽ ὑψηλὴν προσεβήσετο οἷο δόμοιο,</p>
<p><a>φ6</a> εἵλετο δὲ κληῗδ᾽ εὐκαμπέα χειρὶ παχείῃ</p>
<p><a>φ7</a> καλὴν χαλκείην: κώπη δ᾽ ἐλέφαντος ἐπῆεν.</p>
<p><a>φ8</a> βῆ δ᾽ ἴμεναι θάλαμόνδε σὺν ἀμφιπόλοισι γυναιξὶν</p>
<p><a>φ9</a> ἔσχατον: ἔνθα δέ οἱ κειμήλια κεῖτο ἄνακτος,</p>
<p><a>φ10</a> χαλκός τε χρυσός τε πολύκμητός τε σίδηρος.</p>
<p><a>φ11</a> ἔνθα δὲ τόξον κεῖτο παλίντονον ἠδὲ φαρέτρη</p>
<p><a>φ12</a> ἰοδόκος, πολλοὶ δ᾽ ἔνεσαν στονόεντες ὀϊστοί,</p>
<p><a>φ13</a> δῶρα τά οἱ ξεῖνος Λακεδαίμονι δῶκε τυχήσας</p>
<p><a>φ14</a> Ἴφιτος Εὐρυτίδης, ἐπιείκελος ἀθανάτοισι.</p>
<p><a>φ15</a> τὼ δ᾽ ἐν Μεσσήνῃ ξυμβλήτην ἀλλήλοιϊν</p>
<p><a>φ16</a> οἴκῳ ἐν Ὀρτιλόχοιο δαΐφρονος. ἦ τοι Ὀδυσσεὺς</p>
<p><a>φ17</a> ἦλθε μετὰ χρεῖος, τό ῥά οἱ πᾶς δῆμος ὄφελλε:</p>
<p><a>φ18</a> μῆλα γὰρ ἐξ Ἰθάκης Μεσσήνιοι ἄνδρες ἄειραν</p>
<p><a>φ19</a> νηυσὶ πολυκλήϊσι τριηκόσι᾽ ἠδὲ νομῆας.</p>
<p><a>φ20</a> τῶν ἕνεκ᾽ ἐξεσίην πολλὴν ὁδὸν ἦλθεν Ὀδυσσεὺς</p>
<p><a>φ21</a> παιδνὸς ἐών: πρὸ γὰρ ἧκε πατὴρ ἄλλοι τε γέροντες.</p>
<p><a>φ22</a> Ἴφιτος αὖθ᾽ ἵππους διζήμενος, αἵ οἱ ὄλοντο</p>
<p><a>φ23</a> δώδεκα θήλειαι, ὑπὸ δ᾽ ἡμίονοι ταλαεργοί:</p>
<p><a>φ24</a> αἳ δή οἱ καὶ ἔπειτα φόνος καὶ μοῖρα γένοντο,</p>
<p><a>φ25</a> ἐπεὶ δὴ Διὸς υἱὸν ἀφίκετο καρτερόθυμον,</p>
<p><a>φ26</a> φῶθ᾽ Ἡρακλῆα, μεγάλων ἐπιίστορα ἔργων,</p>
<p><a>φ27</a> ὅς μιν ξεῖνον ἐόντα κατέκτανεν ᾧ ἐνὶ οἴκῳ,</p>
<p><a>φ28</a> σχέτλιος, οὐδὲ θεῶν ὄπιν ᾐδέσατ᾽ οὐδὲ τράπεζαν,</p>
<p><a>φ29</a> τὴν ἥν οἱ παρέθηκεν: ἔπειτα δὲ πέφνε καὶ αὐτόν,</p>
<p><a>φ30</a> ἵππους δ᾽ αὐτὸς ἔχε κρατερώνυχας ἐν μεγάροισι.</p>
<p><a>φ31</a> τὰς ἐρέων Ὀδυσῆϊ συνήντετο, δῶκε δὲ τόξον,</p>
<p><a>φ32</a> τὸ πρὶν μέν ῥ᾽ ἐφόρει μέγας Εὔρυτος, αὐτὰρ ὁ παιδὶ</p>
<p><a>φ33</a> κάλλιπ᾽ ἀποθνῄσκων ἐν δώμασιν ὑψηλοῖσι.</p>
<p><a>φ34</a> τῷ δ᾽ Ὀδυσεὺς ξίφος ὀξὺ καὶ ἄλκιμον ἔγχος ἔδωκεν,</p>
<p><a>φ35</a> ἀρχὴν ξεινοσύνης προσκηδέος: οὐδὲ τραπέζῃ</p>
<p><a>φ36</a> γνώτην ἀλλήλων: πρὶν γὰρ Διὸς υἱὸς ἔπεφνεν</p>
<p><a>φ37</a> Ἴφιτον Εὐρυτίδην, ἐπιείκελον ἀθανάτοισιν,</p>
<p><a>φ38</a> ὅς οἱ τόξον ἔδωκε. τὸ δ᾽ οὔ ποτε δῖος Ὀδυσσεὺς</p>
<p><a>φ39</a> ἐρχόμενος πόλεμόνδε μελαινάων ἐπὶ νηῶν</p>
<p><a>φ40</a> ᾑρεῖτ᾽,  ἀλλ᾽ αὐτοῦ μνῆμα ξείνοιο φίλοιο</p>
<p><a>φ41</a> κέσκετ᾽  ἐνὶ μεγάροισι, φόρει δέ μιν ἧς ἐπὶ γαίης.</p>
<p><a>φ42</a> ἡ δ᾽ ὅτε δὴ θάλαμον τὸν ἀφίκετο δῖα γυναικῶν</p>
<p><a>φ43</a> οὐδόν τε δρύϊνον προσεβήσετο, τόν ποτε τέκτων</p>
<p><a>φ44</a> ξέσσεν ἐπισταμένως καὶ ἐπὶ στάθμην ἴθυνεν,</p>
<p><a>φ45</a> ἐν δὲ σταθμοὺς ἄρσε,  θύρας δ᾽ ἐπέθηκε φαεινάς,</p>
<p><a>φ46</a> αὐτίκ᾽ ἄρ᾽ ἥ γ᾽ ἱμάντα θοῶς ἀπέλυσε κορώνης,</p>
<p><a>φ47</a> ἐν δὲ κληῗδ᾽ ἧκε, θυρέων δ᾽ ἀνέκοπτεν ὀχῆας</p>
<p><a>φ48</a> ἄντα τιτυσκομένη: τὰ δ᾽ ἀνέβραχεν ἠΰτε ταῦρος</p>
<p><a>φ49</a> βοσκόμενος λειμῶνι: τόσ᾽ ἔβραχε καλὰ θύρετρα</p>
<p><a>φ50</a> πληγέντα κληΐδι,  πετάσθησαν δέ οἱ ὦκα.</p>
<p><a>φ51</a> ἡ δ᾽ ἄρ᾽ ἐφ᾽ ὑψηλῆς σανίδος βῆ: ἔνθα δὲ χηλοὶ</p>
<p><a>φ52</a> ἕστασαν, ἐν δ᾽ ἄρα τῇσι θυώδεα εἵματ᾽ ἔκειτο.</p>
<p><a>φ53</a> ἔνθεν ὀρεξαμένη ἀπὸ πασσάλου αἴνυτο τόξον</p>
<p><a>φ54</a> αὐτῷ γωρυτῷ, ὅς οἱ περίκειτο φαεινός.</p>
<p><a>φ55</a> ἑζομένη δὲ κατ᾽ αὖθι,  φίλοις ἐπὶ γούνασι θεῖσα,</p>
<p><a>φ56</a> κλαῖε μάλα λιγέως, ἐκ δ᾽ ᾕρεε τόξον ἄνακτος.</p>
<p><a>φ57</a> ἡ δ᾽ ἐπεὶ οὖν τάρφθη πολυδακρύτοιο γόοιο,</p>
<p><a>φ58</a> βῆ ῥ᾽ ἴμεναι μέγαρόνδε μετὰ μνηστῆρας ἀγαυοὺς</p>
<p><a>φ59</a> τόξον ἔχουσ᾽ ἐν χειρὶ παλίντονον ἠδὲ φαρέτρην</p>
<p><a>φ60</a> ἰοδόκον: πολλοὶ δ᾽ ἔνεσαν στονόεντες ὀϊστοί.</p>
<p><a>φ61</a> τῇ δ᾽ ἄρ᾽ ἅμ᾽ ἀμφίπολοι φέρον ὄγκιον, ἔνθα σίδηρος</p>
<p><a>φ62</a> κεῖτο πολὺς καὶ χαλκός, ἀέθλια τοῖο ἄνακτος.</p>
<p><a>φ63</a> ἡ δ᾽ ὅτε δὴ μνηστῆρας ἀφίκετο δῖα γυναικῶν,</p>
<p><a>φ64</a> στῆ ῥα παρὰ σταθμὸν τέγεος πύκα ποιητοῖο,</p>
<p><a>φ65</a> ἄντα παρειάων σχομένη λιπαρὰ κρήδεμνα.</p>
<p><a>φ66</a> ἀμφίπολος δ᾽ ἄρα οἱ κεδνὴ ἑκάτερθε παρέστη.</p>
<p><a>φ67</a> αὐτίκα δὲ μνηστῆρσι μετηύδα καὶ φάτο μῦθον:</p>
<p><a>φ68</a> κέκλυτέ μευ, μνηστῆρες ἀγήνορες, οἳ τόδε δῶμα</p>
<p><a>φ69</a> ἐχράετ᾽ ἐσθιέμεν καὶ πινέμεν ἐμμενὲς αἰεὶ</p>
<p><a>φ70</a> ἀνδρὸς ἀποιχομένοιο πολὺν χρόνον: οὐδέ τιν᾽ ἄλλην</p>
<p><a>φ71</a> μύθου ποιήσασθαι ἐπισχεσίην ἐδύνασθε,</p>
<p><a>φ72</a> ἀλλ᾽ ἐμὲ ἱέμενοι γῆμαι θέσθαι τε γυναῖκα.</p>
<p><a>φ73</a> ἀλλ᾽ ἄγετε, μνηστῆρες, ἐπεὶ τόδε φαίνετ᾽ ἄεθλον.</p>
<p><a>φ74</a> θήσω γὰρ μέγα τόξον Ὀδυσσῆος θείοιο:</p>
<p><a>φ75</a> ὃς δέ κε ῥηΐτατ᾽ ἐντανύσῃ βιὸν ἐν παλάμῃσι</p>
<p><a>φ76</a> καὶ διοϊστεύσῃ πελέκεων δυοκαίδεκα πάντων,</p>
<p><a>φ77</a> τῷ κεν ἅμ᾽ ἑσποίμην, νοσφισσαμένη τόδε δῶμα</p>
<p><a>φ78</a> κουρίδιον, μάλα καλόν, ἐνίπλειον βιότοιο,</p>
<p><a>φ79</a> τοῦ ποτὲ μεμνήσεσθαι ὀΐομαι ἔν περ ὀνείρῳ.</p>
<p><a>φ80</a> ὣς φάτο,  καί ῥ᾽ Εὔμαιον ἀνώγει, δῖον ὑφορβόν,</p>
<p><a>φ81</a> τόξον μνηστήρεσσι θέμεν πολιόν τε σίδηρον.</p>
<p><a>φ82</a> δακρύσας δ᾽ Εὔμαιος ἐδέξατο καὶ κατέθηκε:</p>
<p><a>φ83</a> κλαῖε δὲ βουκόλος ἄλλοθ᾽, ἐπεὶ ἴδε τόξον ἄνακτος.</p>
<p><a>φ84</a> Ἀντίνοος δ᾽ ἐνένιπεν ἔπος τ᾽ ἔφατ᾽ ἔκ τ᾽ ὀνόμαζε:</p>
<p><a>φ85</a> νήπιοι ἀγροιῶται,  ἐφημέρια φρονέοντες,</p>
<p><a>φ86</a> ἆ δειλώ, τί νυ δάκρυ κατείβετον ἠδὲ γυναικὶ</p>
<p><a>φ87</a> θυμὸν ἐνὶ στήθεσσιν ὀρίνετον; ᾗ τε καὶ ἄλλως</p>
<p><a>φ88</a> κεῖται ἐν ἄλγεσι θυμός, ἐπεὶ φίλον ὤλεσ᾽ ἀκοίτην.</p>
<p><a>φ89</a> ἀλλ᾽ ἀκέων δαίνυσθε καθήμενοι, ἠὲ θύραζε</p>
<p><a>φ90</a> κλαίετον ἐξελθόντε,  κατ᾽ αὐτόθι τόξα λιπόντε,</p>
<p><a>φ91</a> μνηστήρεσσιν ἄεθλον ἀάατον: οὐ γὰρ ὀΐω</p>
<p><a>φ92</a> ῥηϊδίως τόδε τόξον ἐΰξοον ἐντανύεσθαι.</p>
<p><a>φ93</a> οὐ γάρ τις μέτα τοῖος ἀνὴρ ἐν τοίσδεσι πᾶσιν</p>
<p><a>φ94</a> οἷος Ὀδυσσεὺς ἔσκεν: ἐγὼ δέ μιν αὐτὸς ὄπωπα,</p>
<p><a>φ95</a> καὶ γὰρ μνήμων εἰμί,  πάϊς δ᾽ ἔτι νήπιος ἦα.</p>
<p><a>φ96</a> ὣς φάτο, τῷ δ᾽ ἄρα θυμὸς ἐνὶ στήθεσσιν ἐώλπει</p>
<p><a>φ97</a> νευρὴν ἐντανύσειν διοϊστεύσειν τε σιδήρου.</p>
<p><a>φ98</a> ἦ τοι ὀϊστοῦ γε πρῶτος γεύσεσθαι ἔμελλεν</p>
<p><a>φ99</a> ἐκ χειρῶν Ὀδυσῆος ἀμύμονος, ὃν τότ᾽ ἀτίμα</p>
<p><a>φ100</a> ἥμενος ἐν μεγάροις,  ἐπὶ δ᾽ ὤρνυε πάντας ἑταίρους.</p>
<p><a>φ101</a> τοῖσι δὲ καὶ μετέειφ᾽ ἱερὴ ἲς Τηλεμάχοιο:</p>
<p><a>φ102</a> ὢ πόποι, ἦ μάλα με Ζεὺς ἄφρονα θῆκε Κρονίων:</p>
<p><a>φ103</a> μήτηρ μέν μοί φησι φίλη, πινυτή περ ἐοῦσα,</p>
<p><a>φ104</a> ἄλλῳ ἅμ᾽ ἕψεσθαι νοσφισσαμένη τόδε δῶμα:</p>
<p><a>φ105</a> αὐτὰρ ἐγὼ γελόω καὶ τέρπομαι ἄφρονι θυμῷ.</p>
<p><a>φ106</a> ἀλλ᾽ ἄγετε, μνηστῆρες, ἐπεὶ τόδε φαίνετ᾽ ἄεθλον,</p>
<p><a>φ107</a> οἵη νῦν οὐκ ἔστι γυνὴ κατ᾽ Ἀχαιΐδα γαῖαν,</p>
<p><a>φ108</a> οὔτε Πύλου ἱερῆς οὔτ᾽ Ἄργεος οὔτε Μυκήνης:</p>
<p><a>φ109</a> οὔτ᾽ αὐτῆς Ἰθάκης οὔτ᾽ ἠπείροιο μελαίνης:</p>
<p><a>φ110</a> καὶ δ᾽ αὐτοὶ τόδε γ᾽ ἴστε: τί με χρὴ μητέρος αἴνου;</p>
<p><a>φ111</a> ἀλλ᾽ ἄγε μὴ μύνῃσι παρέλκετε μηδ᾽ ἔτι τόξου</p>
<p><a>φ112</a> δηρὸν ἀποτρωπᾶσθε τανυστύος, ὄφρα ἴδωμεν.</p>
<p><a>φ113</a> καὶ δέ κεν αὐτὸς ἐγὼ τοῦ τόξου πειρησαίμην:</p>
<p><a>φ114</a> εἰ δέ κεν ἐντανύσω διοϊστεύσω τε σιδήρου,</p>
<p><a>φ115</a> οὔ κέ μοι ἀχνυμένῳ τάδε δώματα πότνια μήτηρ</p>
<p><a>φ116</a> λείποι ἅμ᾽ ἄλλῳ ἰοῦσ᾽, ὅτ᾽ ἐγὼ κατόπισθε λιποίμην</p>
<p><a>φ117</a> οἷός τ᾽ ἤδη πατρὸς ἀέθλια κάλ᾽ ἀνελέσθαι.</p>
<p><a>φ118</a> ἦ καὶ ἀπ᾽ ὤμοιϊν χλαῖναν θέτο φοινικόεσσαν</p>
<p><a>φ119</a> ὀρθὸς ἀναΐξας, ἀπὸ δὲ ξίφος ὀξὺ θέτ᾽ ὤμων.</p>
<p><a>φ120</a> πρῶτον μὲν πελέκεας στῆσεν,  διὰ τάφρον ὀρύξας</p>
<p><a>φ121</a> πᾶσι μίαν μακρήν, καὶ ἐπὶ στάθμην ἴθυνεν,</p>
<p><a>φ122</a> ἀμφὶ δὲ γαῖαν ἔναξε: τάφος δ᾽ ἕλε πάντας ἰδόντας,</p>
<p><a>φ123</a> ὡς εὐκόσμως στῆσε: πάρος δ᾽ οὐ πώ ποτ᾽ ὀπώπει.</p>
<p><a>φ124</a> στῆ δ᾽ ἄρ᾽ ἐπ᾽ οὐδὸν ἰὼν καὶ τόξου πειρήτιζε.</p>
<p><a>φ125</a> τρὶς μέν μιν πελέμιξεν ἐρύσσεσθαι μενεαίνων,</p>
<p><a>φ126</a> τρὶς δὲ μεθῆκε βίης, ἐπιελπόμενος τό γε θυμῷ,</p>
<p><a>φ127</a> νευρὴν ἐντανύειν διοϊστεύσειν τε σιδήρου.</p>
<p><a>φ128</a> καί νύ κε δή ῥ᾽ ἐτάνυσσε βίῃ τὸ τέταρτον ἀνέλκων,</p>
<p><a>φ129</a> ἀλλ᾽ Ὀδυσεὺς ἀνένευε καὶ ἔσχεθεν ἱέμενόν περ.</p>
<p><a>φ130</a> τοῖς δ᾽ αὖτις μετέειφ᾽ ἱερὴ ἲς Τηλεμάχοιο:</p>
<p><a>φ131</a> ὢ πόποι, ἦ καὶ ἔπειτα κακός τ᾽ ἔσομαι καὶ ἄκικυς,</p>
<p><a>φ132</a> ἠὲ νεώτερός εἰμι καὶ οὔ πω χερσὶ πέποιθα</p>
<p><a>φ133</a> ἄνδρ᾽ ἀπαμύνασθαι, ὅτε τις πρότερος χαλεπήνῃ.</p>
<p><a>φ134</a> ἀλλ᾽ ἄγεθ᾽, οἵ περ ἐμεῖο βίῃ προφερέστεροί ἐστε,</p>
<p><a>φ135</a> τόξου πειρήσασθε,  καὶ ἐκτελέωμεν ἄεθλον.</p>
<p><a>φ136</a> ὣς εἰπὼν τόξον μὲν ἀπὸ ἕο θῆκε χαμᾶζε,</p>
<p><a>φ137</a> κλίνας κολλητῇσιν ἐϋξέστῃς σανίδεσσιν,</p>
<p><a>φ138</a> αὐτοῦ δ᾽ ὠκὺ βέλος καλῇ προσέκλινε κορώνῃ,</p>
<p><a>φ139</a> ἂψ δ᾽ αὖτις κατ᾽ ἄρ᾽ ἕζετ᾽ ἐπὶ θρόνου ἔνθεν ἀνέστη.</p>
<p><a>φ140</a> τοῖσιν δ᾽ Ἀντίνοος μετέφη,  Εὐπείθεος υἱός:</p>
<p><a>φ141</a> ὄρνυσθ᾽ ἑξείης ἐπιδέξια πάντες ἑταῖροι,</p>
<p><a>φ142</a> ἀρξάμενοι τοῦ χώρου ὅθεν τέ περ οἰνοχοεύει.</p>
<p><a>φ143</a> ὣς ἔφατ᾽ Ἀντίνοος, τοῖσιν δ᾽ ἐπιήνδανε μῦθος.</p>
<p><a>φ144</a> Λειώδης δὲ πρῶτος ἀνίστατο, Οἴνοπος υἱός,</p>
<p><a>φ145</a> ὅ σφι θυοσκόος ἔσκε,  παρὰ κρητῆρα δὲ καλὸν</p>
<p><a>φ146</a> ἷζε μυχοίτατος αἰέν: ἀτασθαλίαι δέ οἱ οἴῳ</p>
<p><a>φ147</a> ἐχθραὶ ἔσαν, πᾶσιν δὲ νεμέσσα μνηστήρεσσιν:</p>
<p><a>φ148</a> ὅς ῥα τότε πρῶτος τόξον λάβε καὶ βέλος ὠκύ.</p>
<p><a>φ149</a> στῆ δ᾽ ἄρ᾽ ἐπ᾽ οὐδὸν ἰὼν καὶ τόξου πειρήτιζεν,</p>
<p><a>φ150</a> οὐδέ μιν ἐντάνυσε: πρὶν γὰρ κάμε χεῖρας ἀνέλκων</p>
<p><a>φ151</a> ἀτρίπτους ἁπαλάς: μετὰ δὲ μνηστῆρσιν ἔειπεν:</p>
<p><a>φ152</a> ὦ φίλοι, οὐ μὲν ἐγὼ τανύω, λαβέτω δὲ καὶ ἄλλος.</p>
<p><a>φ153</a> πολλοὺς γὰρ τόδε τόξον ἀριστῆας κεκαδήσει</p>
<p><a>φ154</a> θυμοῦ καὶ ψυχῆς, ἐπεὶ ἦ πολὺ φέρτερόν ἐστι</p>
<p><a>φ155</a> τεθνάμεν ἢ ζώοντας ἁμαρτεῖν,  οὗθ᾽ ἕνεκ᾽ αἰεὶ</p>
<p><a>φ156</a> ἐνθάδ᾽ ὁμιλέομεν, ποτιδέγμενοι ἤματα πάντα.</p>
<p><a>φ157</a> νῦν μέν τις καὶ ἔλπετ᾽ ἐνὶ φρεσὶν ἠδὲ μενοινᾷ</p>
<p><a>φ158</a> γῆμαι Πηνελόπειαν, Ὀδυσσῆος παράκοιτιν.</p>
<p><a>φ159</a> αὐτὰρ ἐπὴν τόξου πειρήσεται ἠδὲ ἴδηται,</p>
<p><a>φ160</a> ἄλλην δή τιν᾽ ἔπειτα Ἀχαιϊάδων εὐπέπλων</p>
<p><a>φ161</a> μνάσθω ἐέδνοισιν διζήμενος: ἡ δέ κ᾽ ἔπειτα</p>
<p><a>φ162</a> γήμαιθ᾽ ὅς κε πλεῖστα πόροι καὶ μόρσιμος ἔλθοι.</p>
<p><a>φ163</a> ὣς ἄρ᾽ ἐφώνησεν καὶ ἀπὸ ἕο τόξον ἔθηκε,</p>
<p><a>φ164</a> κλίνας κολλητῇσιν ἐϋξέστῃς σανίδεσσιν,</p>
<p><a>φ165</a> αὐτοῦ δ᾽ ὠκὺ βέλος καλῇ προσέκλινε κορώνῃ,</p>
<p><a>φ166</a> ἂψ δ᾽ αὖτις κατ᾽ ἄρ ἕζετ᾽ ἐπὶ θρόνου ἔνθεν ἀνέστη.</p>
<p><a>φ167</a> Ἀντίνοος δ᾽ ἐνένιπεν ἔπος τ᾽ ἔφατ᾽ ἔκ τ᾽ ὀνόμαζε:</p>
<p><a>φ168</a> λειῶδες, ποῖόν σε ἔπος φύγεν ἕρκος ὀδόντων,</p>
<p><a>φ169</a> δεινόν τ᾽ ἀργαλέον τε, —νεμεσσῶμαι δέ τ᾽ ἀκούων—</p>
<p><a>φ170</a> εἰ δὴ τοῦτό γε τόξον ἀριστῆας κεκαδήσει</p>
<p><a>φ171</a> θυμοῦ καὶ ψυχῆς, ἐπεὶ οὐ δύνασαι σὺ τανύσσαι.</p>
<p><a>φ172</a> οὐ γάρ τοί σέ γε τοῖον ἐγείνατο πότνια μήτηρ</p>
<p><a>φ173</a> οἷόν τε ῥυτῆρα βιοῦ τ᾽ ἔμεναι καὶ ὀϊστῶν:</p>
<p><a>φ174</a> ἀλλ᾽ ἄλλοι τανύουσι τάχα μνηστῆρες ἀγαυοί.</p>
<p><a>φ175</a> ὣς φάτο, καί ῥ᾽ ἐκέλευσε Μελάνθιον, αἰπόλον αἰγῶν:</p>
<p><a>φ176</a> ἄγρει δή,  πῦρ κῆον ἐνὶ μεγάροισι, Μελανθεῦ,</p>
<p><a>φ177</a> πὰρ δὲ τίθει δίφρον τε μέγαν καὶ κῶας ἐπ᾽ αὐτοῦ,</p>
<p><a>φ178</a> ἐκ δὲ στέατος ἔνεικε μέγαν τροχὸν ἔνδον ἐόντος,</p>
<p><a>φ179</a> ὄφρα νέοι θάλποντες, ἐπιχρίοντες ἀλοιφῇ,</p>
<p><a>φ180</a> τόξου πειρώμεσθα καὶ ἐκτελέωμεν ἄεθλον.</p>
<p><a>φ181</a> ὣς φάθ᾽, ὁ δ᾽ αἶψ᾽ ἀνέκαιε Μελάνθιος ἀκάματον πῦρ,</p>
<p><a>φ182</a> πὰρ δὲ φέρων δίφρον θῆκεν καὶ κῶας ἐπ᾽ αὐτοῦ,</p>
<p><a>φ183</a> ἐκ δὲ στέατος ἔνεικε μέγαν τροχὸν ἔνδον ἐόντος:</p>
<p><a>φ184</a> τῷ ῥα νέοι θάλποντες ἐπειρῶντ᾽: οὐδ᾽ ἐδύναντο</p>
<p><a>φ185</a> ἐντανύσαι,  πολλὸν δὲ βίης ἐπιδευέες ἦσαν.</p>
<p><a>φ186</a> Ἀντίνοος δ᾽ ἔτ᾽ ἐπεῖχε καὶ Εὐρύμαχος θεοειδής,</p>
<p><a>φ187</a> ἀρχοὶ μνηστήρων: ἀρετῇ δ᾽ ἔσαν ἔξοχ᾽ ἄριστοι.</p>
<p><a>φ188</a> τὼ δ᾽ ἐξ οἴκου βῆσαν ὁμαρτήσαντες ἅμ᾽ ἄμφω</p>
<p><a>φ189</a> βουκόλος ἠδὲ συφορβὸς Ὀδυσσῆος θείοιο:</p>
<p><a>φ190</a> ἐκ δ᾽ αὐτὸς μετὰ τοὺς δόμου ἤλυθε δῖος Ὀδυσσεύς.</p>
<p><a>φ191</a> ἀλλ᾽ ὅτε δή ῥ᾽ ἐκτὸς θυρέων ἔσαν ἠδὲ καὶ αὐλῆς,</p>
<p><a>φ192</a> φθεγξάμενός σφε ἔπεσσι προσηύδα μειλιχίοισι:</p>
<p><a>φ193</a> βουκόλε καὶ σύ, συφορβέ, ἔπος τί κε μυθησαίμην,</p>
<p><a>φ194</a> ἦ αὐτὸς κεύθω; φάσθαι δέ με θυμὸς ἀνώγει.</p>
<p><a>φ195</a> ποῖοί κ᾽ εἶτ᾽ Ὀδυσῆϊ ἀμυνέμεν,  εἴ ποθεν ἔλθοι</p>
<p><a>φ196</a> ὧδε μάλ᾽ ἐξαπίνης καί τις θεὸς αὐτὸν ἐνείκαι;</p>
<p><a>φ197</a> ἤ κε μνηστήρεσσιν ἀμύνοιτ᾽ ἦ Ὀδυσῆϊ;</p>
<p><a>φ198</a> εἴπαθ᾽ ὅπως ὑμέας κραδίη θυμός τε κελεύει.</p>
<p><a>φ199</a> τὸν δ᾽ αὖτε προσέειπε βοῶν ἐπιβουκόλος ἀνήρ:</p>
<p><a>φ200</a> Ζεῦ πάτερ,  αἲ γὰρ τοῦτο τελευτήσειας ἐέλδωρ,</p>
<p><a>φ201</a> ὡς ἔλθοι μὲν κεῖνος ἀνήρ, ἀγάγοι δέ ἑ δαίμων:</p>
<p><a>φ202</a> γνοίης χ᾽ οἵη ἐμὴ δύναμις καὶ χεῖρες ἕπονται.</p>
<p><a>φ203</a> ὣς δ᾽ αὔτως Εὔμαιος ἐπεύχετο πᾶσι θεοῖσι</p>
<p><a>φ204</a> νοστῆσαι Ὀδυσῆα πολύφρονα ὅνδε δόμονδε.</p>
<p><a>φ205</a> αὐτὰρ ἐπεὶ δὴ τῶν γε νόον νημερτέ᾽ ἀνέγνω,</p>
<p><a>φ206</a> ἐξαῦτίς σφε ἔπεσσιν ἀμειβόμενος προσέειπεν:</p>
<p><a>φ207</a> ἔνδον μὲν δὴ ὅδ᾽ αὐτὸς ἐγώ, κακὰ πολλὰ μογήσας</p>
<p><a>φ208</a> ἤλυθον εἰκοστῷ ἔτεϊ ἐς πατρίδα γαῖαν.</p>
<p><a>φ209</a> γιγνώσκω δ᾽ ὡς σφῶϊν ἐελδομένοισιν ἱκάνω</p>
<p><a>φ210</a> οἴοισι δμώων: τῶν δ᾽ ἄλλων οὔ τευ ἄκουσα</p>
<p><a>φ211</a> εὐξαμένου ἐμὲ αὖτις ὑπότροπον οἴκαδ᾽ ἱκέσθαι.</p>
<p><a>φ212</a> σφῶϊν δ᾽, ὡς ἔσεταί περ, ἀληθείην καταλέξω.</p>
<p><a>φ213</a> εἴ χ᾽ ὑπ᾽ ἐμοί γε θεὸς δαμάσῃ μνηστῆρας ἀγαυούς,</p>
<p><a>φ214</a> ἄξομαι ἀμφοτέροις ἀλόχους καὶ κτήματ᾽ ὀπάσσω</p>
<p><a>φ215</a> οἰκία τ᾽ ἐγγὺς ἐμεῖο τετυγμένα: καί μοι ἔπειτα</p>
<p><a>φ216</a> Τηλεμάχου ἑτάρω τε κασιγνήτω τε ἔσεσθον.</p>
<p><a>φ217</a> εἰ δ᾽ ἄγε δή, καὶ σῆμα ἀριφραδὲς ἄλλο τι δείξω,</p>
<p><a>φ218</a> ὄφρα μ᾽ ἐῢ γνῶτον πιστωθῆτόν τ᾽ ἐνὶ θυμῷ,</p>
<p><a>φ219</a> οὐλήν, τήν ποτέ με σῦς ἤλασε λευκῷ ὀδόντι</p>
<p><a>φ220</a> Παρνησόνδ᾽ ἐλθόντα σὺν υἱάσιν Αὐτολύκοιο.</p>
<p><a>φ221</a> ὣς εἰπὼν ῥάκεα μεγάλης ἀποέργαθεν οὐλῆς.</p>
<p><a>φ222</a> τὼ δ᾽ ἐπεὶ εἰσιδέτην εὖ τ᾽ ἐφράσσαντο ἕκαστα,</p>
<p><a>φ223</a> κλαῖον ἄρ᾽ ἀμφ᾽ Ὀδυσῆϊ δαΐφρονι χεῖρε βαλόντε,</p>
<p><a>φ224</a> καὶ κύνεον ἀγαπαζόμενοι κεφαλήν τε καὶ ὤμους</p>
<p><a>φ225</a> ὣς δ᾽ αὔτως Ὀδυσεὺς κεφαλὰς καὶ χεῖρας ἔκυσσε.</p>
<p><a>φ226</a> καί νύ κ᾽ ὀδυρομένοισιν ἔδυ φάος ἠελίοιο,</p>
<p><a>φ227</a> εἰ μὴ Ὀδυσσεὺς αὐτὸς ἐρύκακε φώνησέν τε:</p>
<p><a>φ228</a> παύεσθον κλαυθμοῖο γόοιό τε, μή τις ἴδηται</p>
<p><a>φ229</a> ἐξελθὼν μεγάροιο, ἀτὰρ εἴπῃσι καὶ εἴσω.</p>
<p><a>φ230</a> ἀλλὰ προμνηστῖνοι ἐσέλθετε,  μηδ᾽ ἅμα πάντες,</p>
<p><a>φ231</a> πρῶτος ἐγώ, μετὰ δ᾽ ὔμμες: ἀτὰρ τόδε σῆμα τετύχθω:</p>
<p><a>φ232</a> ἄλλοι μὲν γὰρ πάντες, ὅσοι μνηστῆρες ἀγαυοί,</p>
<p><a>φ233</a> οὐκ ἐάσουσιν ἐμοὶ δόμεναι βιὸν ἠδὲ φαρέτρην:</p>
<p><a>φ234</a> ἀλλὰ σύ, δῖ᾽ Εὔμαιε, φέρων ἀνὰ δώματα τόξον</p>
<p><a>φ235</a> ἐν χείρεσσιν ἐμοὶ θέμεναι,  εἰπεῖν τε γυναιξὶ</p>
<p><a>φ236</a> κληῗσαι μεγάροιο θύρας πυκινῶς ἀραρυίας,</p>
<p><a>φ237</a> ἢν δέ τις ἢ στοναχῆς ἠὲ κτύπου ἔνδον ἀκούσῃ</p>
<p><a>φ238</a> ἀνδρῶν ἡμετέροισιν ἐν ἕρκεσι, μή τι θύραζε</p>
<p><a>φ239</a> προβλώσκειν, ἀλλ᾽ αὐτοῦ ἀκὴν ἔμεναι παρὰ ἔργῳ.</p>
<p><a>φ240</a> σοὶ δέ,  Φιλοίτιε δῖε, θύρας ἐπιτέλλομαι αὐλῆς</p>
<p><a>φ241</a> κληῗσαι κληῗδι, θοῶς δ᾽ ἐπὶ δεσμὸν ἰῆλαι.</p>
<p><a>φ242</a> ὣς εἰπὼν εἰσῆλθε δόμους εὖ ναιετάοντας:</p>
<p><a>φ243</a> ἕζετ᾽ ἔπειτ᾽ ἐπὶ δίφρον ἰών, ἔνθεν περ ἀνέστη:</p>
<p><a>φ244</a> ἐς δ᾽ ἄρα καὶ τὼ δμῶε ἴτην θείου Ὀδυσῆος.</p>
<p><a>φ245</a> Εὐρύμαχος δ᾽ ἤδη τόξον μετὰ χερσὶν ἐνώμα,</p>
<p><a>φ246</a> θάλπων ἔνθα καὶ ἔνθα σέλᾳ πυρός: ἀλλά μιν οὐδ᾽ ὣς</p>
<p><a>φ247</a> ἐντανύσαι δύνατο, μέγα δ᾽ ἔστενε κυδάλιμον κῆρ:</p>
<p><a>φ248</a> ὀχθήσας δ᾽ ἄρα εἶρος τ᾽ ἔφατ᾽ ἔκ τ᾽ ὀνόμαζεν:</p>
<p><a>φ249</a> ὢ πόποι, ἧ μοι ἄχος περί τ᾽ αὐτοῦ καὶ περὶ πάντων:</p>
<p><a>φ250</a> οὔ τι γάμου τοσσοῦτον ὀδύρομαι,  ἀχνύμενός περ:</p>
<p><a>φ251</a> εἰσὶ καὶ ἄλλαι πολλαὶ Ἀχαιΐδες, αἱ μὲν ἐν αὐτῇ</p>
<p><a>φ252</a> ἀμφιάλῳ Ἰθάκῃ, αἱ δ᾽ ἄλλῃσιν πολίεσσιν:</p>
<p><a>φ253</a> ἀλλ᾽ εἰ δὴ τοσσόνδε βίης ἐπιδευέες εἰμὲν</p>
<p><a>φ254</a> ἀντιθέου Ὀδυσῆος, ὅ τ᾽ οὐ δυνάμεσθα τανύσσαι</p>
<p><a>φ255</a> τόξον: ἐλεγχείη δὲ καὶ ἐσσομένοισι πυθέσθαι.</p>
<p><a>φ256</a> τὸν δ᾽ αὖτ᾽ Ἀντίνοος προσέφη, Εὐπείθεος υἱός:</p>
<p><a>φ257</a> Εὐρύμαχ᾽, οὐχ οὕτως ἔσται: νοέεις δὲ καὶ αὐτός.</p>
<p><a>φ258</a> νῦν μὲν γὰρ κατὰ δῆμον ἑορτὴ τοῖο θεοῖο</p>
<p><a>φ259</a> ἁγνή: τίς δέ κε τόξα τιταίνοιτ᾽; ἀλλὰ ἕκηλοι</p>
<p><a>φ260</a> κάτθετ᾽: ἀτὰρ πελέκεάς γε καὶ εἴ κ᾽ εἰῶμεν ἅπαντας</p>
<p><a>φ261</a> ἑστάμεν: οὐ μὲν γάρ τιν᾽ ἀναιρήσεσθαι ὀΐω,</p>
<p><a>φ262</a> ἐλθόντ᾽ ἐς μέγαρον Λαερτιάδεω Ὀδυσῆος.</p>
<p><a>φ263</a> ἀλλ᾽ ἄγετ᾽, οἰνοχόος μὲν ἐπαρξάσθω δεπάεσσιν,</p>
<p><a>φ264</a> ὄφρα σπείσαντες καταθείομεν ἀγκύλα τόξα:</p>
<p><a>φ265</a> ἠῶθεν δὲ κέλεσθε Μελάνθιον,  αἰπόλον αἰγῶν,</p>
<p><a>φ266</a> αἶγας ἄγειν, αἳ πᾶσι μέγ᾽ ἔξοχοι αἰπολίοισιν,</p>
<p><a>φ267</a> ὄφρ᾽ ἐπὶ μηρία θέντες Ἀπόλλωνι κλυτοτόξῳ</p>
<p><a>φ268</a> τόξου πειρώμεσθα καὶ ἐκτελέωμεν ἄεθλον.</p>
<p><a>φ269</a> ὣς ἔφατ᾽ Ἀντίνοος, τοῖσιν δ᾽ ἐπιήνδανε μῦθος.</p>
<p><a>φ270</a> τοῖσι δὲ κήρυκες μὲν ὕδωρ ἐπὶ χεῖρας ἔχευαν,</p>
<p><a>φ271</a> κοῦροι δὲ κρητῆρας ἐπεστέψαντο ποτοῖο,</p>
<p><a>φ272</a> νώμησαν δ᾽ ἄρα πᾶσιν ἐπαρξάμενοι δεπάεσσιν.</p>
<p><a>φ273</a> οἱ δ᾽ ἐπεὶ οὖν σπεῖσάν τ᾽ ἔπιόν θ᾽ ὅσον ἤθελε θυμός,</p>
<p><a>φ274</a> τοῖς δὲ δολοφρονέων μετέφη πολύμητις Ὀδυσσεύς:</p>
<p><a>φ275</a> κέκλυτέ μευ,  μνηστῆρες ἀγακλειτῆς βασιλείης:</p>
<p><a>φ276</a> ὄφρ᾽ εἴπω τά με θυμὸς ἐνὶ στήθεσσι κελεύει:</p>
<p><a>φ277</a> Εὐρύμαχον δὲ μάλιστα καὶ Ἀντίνοον θεοειδέα</p>
<p><a>φ278</a> λίσσομ᾽, ἐπεὶ καὶ τοῦτο ἔπος κατὰ μοῖραν ἔειπε,</p>
<p><a>φ279</a> νῦν μὲν παῦσαι τόξον, ἐπιτρέψαι δὲ θεοῖσιν:</p>
<p><a>φ280</a> ἠῶθεν δὲ θεὸς δώσει κράτος ᾧ κ᾽ ἐθέλῃσιν.</p>
<p><a>φ281</a> ἀλλ᾽ ἄγ᾽ ἐμοὶ δότε τόξον ἐΰξοον, ὄφρα μεθ᾽ ὑμῖν</p>
<p><a>φ282</a> χειρῶν καὶ σθένεος πειρήσομαι, ἤ μοι ἔτ᾽ ἐστὶν</p>
<p><a>φ283</a> ἴς, οἵη πάρος ἔσκεν ἐνὶ γναμπτοῖσι μέλεσσιν,</p>
<p><a>φ284</a> ἦ ἤδη μοι ὄλεσσεν ἄλη τ᾽ ἀκομιστίη τε.</p>
<p><a>φ285</a> ὣς ἔφαθ᾽, οἱ δ᾽ ἄρα πάντες ὑπερφιάλως νεμέσησαν,</p>
<p><a>φ286</a> δείσαντες μὴ τόξον ἐΰξοον ἐντανύσειεν.</p>
<p><a>φ287</a> Ἀντίνοος δ᾽ ἐνένιπεν ἔπος τ᾽ ἔφατ᾽ ἔκ τ᾽ ὀνόμαζεν:</p>
<p><a>φ288</a> ἆ δειλὲ ξείνων, ἔνι τοι φρένες οὐδ᾽ ἠβαιαί:</p>
<p><a>φ289</a> οὐκ ἀγαπᾷς ὃ ἕκηλος ὑπερφιάλοισι μεθ᾽ ἡμῖν</p>
<p><a>φ290</a> δαίνυσαι,  οὐδέ τι δαιτὸς ἀμέρδεαι, αὐτὰρ ἀκούεις</p>
<p><a>φ291</a> μύθων ἡμετέρων καὶ ῥήσιος; οὐδέ τις ἄλλος</p>
<p><a>φ292</a> ἡμετέρων μύθων ξεῖνος καὶ πτωχὸς ἀκούει.</p>
<p><a>φ293</a> οἶνός σε τρώει μελιηδής, ὅς τε καὶ ἄλλους</p>
<p><a>φ294</a> βλάπτει, ὃς ἄν μιν χανδὸν ἕλῃ μηδ᾽ αἴσιμα πίνῃ.</p>
<p><a>φ295</a> οἶνος καὶ Κένταυρον,  ἀγακλυτὸν Εὐρυτίωνα,</p>
<p><a>φ296</a> ἄασ᾽ ἐνὶ μεγάρῳ μεγαθύμου Πειριθόοιο,</p>
<p><a>φ297</a> ἐς Λαπίθας ἐλθόνθ᾽: ὁ δ᾽ ἐπεὶ φρένας ἄασεν οἴνῳ,</p>
<p><a>φ298</a> μαινόμενος κάκ᾽ ἔρεξε δόμον κάτα Πειριθόοιο:</p>
<p><a>φ299</a> ἥρωας δ᾽ ἄχος εἷλε, διὲκ προθύρου δὲ θύραζε</p>
<p><a>φ300</a> ἕλκον ἀναΐξαντες,  ἀπ᾽ οὔατα νηλέϊ χαλκῷ</p>
<p><a>φ301</a> ῥῖνάς τ᾽ ἀμήσαντες: ὁ δὲ φρεσὶν ᾗσιν ἀασθεὶς</p>
<p><a>φ302</a> ἤϊεν ἣν ἄτην ὀχέων ἀεσίφρονι θυμῷ.</p>
<p><a>φ303</a> ἐξ οὗ Κενταύροισι καὶ ἀνδράσι νεῖκος ἐτύχθη,</p>
<p><a>φ304</a> οἷ δ᾽ αὐτῷ πρώτῳ κακὸν εὕρετο οἰνοβαρείων.</p>
<p><a>φ305</a> ὣς καὶ σοὶ μέγα πῆμα πιφαύσκομαι, αἴ κε τὸ τόξον</p>
<p><a>φ306</a> ἐντανύσῃς: οὐ γάρ τευ ἐπητύος ἀντιβολήσεις</p>
<p><a>φ307</a> ἡμετέρῳ ἐνὶ δήμῳ, ἄφαρ δέ σε νηῒ μελαίνῃ</p>
<p><a>φ308</a> εἰς Ἔχετον βασιλῆα, βροτῶν δηλήμονα πάντων,</p>
<p><a>φ309</a> πέμψομεν: ἔνθεν δ᾽ οὔ τι σαώσεαι: ἀλλὰ ἕκηλος</p>
<p><a>φ310</a> πῖνέ τε,  μηδ᾽ ἐρίδαινε μετ᾽ ἀνδράσι κουροτέροισιν.</p>
<p><a>φ311</a> τὸν δ᾽ αὖτε προσέειπε περίφρων Πηνελόπεια:</p>
<p><a>φ312</a> Ἀντίνο᾽, οὐ μὲν καλὸν ἀτέμβειν οὐδὲ δίκαιον</p>
<p><a>φ313</a> ξείνους Τηλεμάχου, ὅς κεν τάδε δώμαθ᾽ ἵκηται:</p>
<p><a>φ314</a> ἔλπεαι, αἴ χ᾽ ὁ ξεῖνος Ὀδυσσῆος μέγα τόξον</p>
<p><a>φ315</a> ἐντανύσῃ χερσίν τε βίηφί τε ἧφι πιθήσας,</p>
<p><a>φ316</a> οἴκαδέ μ᾽ ἄξεσθαι καὶ ἑὴν θήσεσθαι ἄκοιτιν;</p>
<p><a>φ317</a> οὐδ᾽ αὐτός που τοῦτό γ᾽ ἐνὶ στήθεσσιν ἔολπε:</p>
<p><a>φ318</a> μηδέ τις ὑμείων τοῦ γ᾽ εἵνεκα θυμὸν ἀχεύων</p>
<p><a>φ319</a> ἐνθάδε δαινύσθω, ἐπεὶ οὐδὲ μὲν οὐδὲ ἔοικεν.</p>
<p><a>φ320</a> τὴν δ᾽ αὖτ᾽ Εὐρύμαχος, Πολύβου πάϊς, ἀντίον ηὔδα:</p>
<p><a>φ321</a> κούρη Ἰκαρίοιο,  περίφρον Πηνελόπεια,</p>
<p><a>φ322</a> οὔ τί σε τόνδ᾽ ἄξεσθαι ὀϊόμεθ᾽: οὐδὲ ἔοικεν:</p>
<p><a>φ323</a> ἀλλ᾽ αἰσχυνόμενοι φάτιν ἀνδρῶν ἠδὲ γυναικῶν,</p>
<p><a>φ324</a> μή ποτέ τις εἴπῃσι κακώτερος ἄλλος Ἀχαιῶν</p>
<p><a>φ325</a> ἦ πολὺ χείρονες ἄνδρες ἀμύμονος ἀνδρὸς ἄκοιτιν</p>
<p><a>φ326</a> μνῶνται, οὐδέ τι τόξον ἐΰξοον ἐντανύουσιν:</p>
<p><a>φ327</a> ἀλλ᾽ ἄλλος τις πτωχὸς ἀνὴρ ἀλαλήμενος ἐλθὼν</p>
<p><a>φ328</a> ῥηϊδίως ἐτάνυσσε βιόν, διὰ δ᾽ ἧκε σιδήρου.</p>
<p><a>φ329</a> ὣς ἐρέουσ᾽, ἡμῖν δ᾽ ἂν ἐλέγχεα ταῦτα γένοιτο.</p>
<p><a>φ330</a> τὸν δ᾽ αὖτε προσέειπε περίφρων Πηνελόπεια:</p>
<p><a>φ331</a> Εὐρύμαχ᾽, οὔ πως ἔστιν ἐϋκλεῖας κατὰ δῆμον</p>
<p><a>φ332</a> ἔμμεναι οἳ δὴ οἶκον ἀτιμάζοντες ἔδουσιν</p>
<p><a>φ333</a> ἀνδρὸς ἀριστῆος: τί δ᾽ ἐλέγχεα ταῦτα τίθεσθε;</p>
<p><a>φ334</a> οὗτος δὲ ξεῖνος μάλα μὲν μέγας ἠδ᾽ εὐπηγής,</p>
<p><a>φ335</a> πατρὸς δ᾽ ἐξ ἀγαθοῦ γένος εὔχεται ἔμμεναι υἱός.</p>
<p><a>φ336</a> ἀλλ᾽ ἄγε οἱ δότε τόξον ἐΰξοον, ὄφρα ἴδωμεν.</p>
<p><a>φ337</a> ὧδε γὰρ ἐξερέω, τὸ δὲ καὶ τετελεσμένον ἔσται:</p>
<p><a>φ338</a> εἴ κέ μιν ἐντανύσῃ, δώῃ δέ οἱ εὖχος Ἀπόλλων,</p>
<p><a>φ339</a> ἕσσω μιν χλαῖνάν τε χιτῶνά τε, εἵματα καλά,</p>
<p><a>φ340</a> δώσω δ᾽ ὀξὺν ἄκοντα,  κυνῶν ἀλκτῆρα καὶ ἀνδρῶν,</p>
<p><a>φ341</a> καὶ ξίφος ἄμφηκες: δώσω δ᾽ ὑπὸ ποσσὶ πέδιλα,</p>
<p><a>φ342</a> πέμψω δ᾽ ὅππη μιν κραδίη θυμός τε κελεύει.</p>
<p><a>φ343</a> τὴν δ᾽ αὖ Τηλέμαχος πεπνυμένος ἀντίον ηὔδα:</p>
<p><a>φ344</a> μῆτερ ἐμή, τόξον μὲν Ἀχαιῶν οὔ τις ἐμεῖο</p>
<p><a>φ345</a> κρείσσων,  ᾧ κ᾽ ἐθέλω, δόμεναί τε καὶ ἀρνήσασθαι,</p>
<p><a>φ346</a> οὔθ᾽ ὅσσοι κραναὴν Ἰθάκην κάτα κοιρανέουσιν,</p>
<p><a>φ347</a> οὔθ᾽ ὅσσοι νήσοισι πρὸς Ἤλιδος ἱπποβότοιο:</p>
<p><a>φ348</a> τῶν οὔ τίς μ᾽ ἀέκοντα βιήσεται, αἴ κ᾽ ἐθέλωμι</p>
<p><a>φ349</a> καὶ καθάπαξ ξείνῳ δόμεναι τάδε τόξα φέρεσθαι.</p>
<p><a>φ350</a> ἀλλ᾽ εἰς οἶκον ἰοῦσα τὰ σ᾽ αὐτῆς ἔργα κόμιζε,</p>
<p><a>φ351</a> ἱστόν τ᾽ ἠλακάτην τε, καὶ ἀμφιπόλοισι κέλευε</p>
<p><a>φ352</a> ἔργον ἐποίχεσθαι: τόξον δ᾽ ἄνδρεσσι μελήσει</p>
<p><a>φ353</a> πᾶσι, μάλιστα δ᾽ ἐμοί: τοῦ γὰρ κράτος ἔστ᾽ ἐνὶ οἴκῳ.</p>
<p><a>φ354</a> ἡ μὲν θαμβήσασα πάλιν οἶκόνδε βεβήκει:</p>
<p><a>φ355</a> παιδὸς γὰρ μῦθον πεπνυμένον ἔνθετο θυμῷ.</p>
<p><a>φ356</a> ἐς δ᾽ ὑπερῷ᾽ ἀναβᾶσα σὺν ἀμφιπόλοισι γυναιξὶ</p>
<p><a>φ357</a> κλαῖεν ἔπειτ᾽ Ὀδυσῆα, φίλον πόσιν, ὄφρα οἱ ὕπνον</p>
<p><a>φ358</a> ἡδὺν ἐπὶ βλεφάροισι βάλε γλαυκῶπις Ἀθήνη.</p>
<p><a>φ359</a> αὐτὰρ ὁ τόξα λαβὼν φέρε καμπύλα δῖος ὑφορβός:</p>
<p><a>φ360</a> μνηστῆρες δ᾽ ἄρα πάντες ὁμόκλεον ἐν μεγάροισιν:</p>
<p><a>φ361</a> ὧδε δέ τις εἴπεσκε νέων ὑπερηνορεόντων:</p>
<p><a>φ362</a> πῆ δὴ καμπύλα τόξα φέρεις, ἀμέγαρτε συβῶτα,</p>
<p><a>φ363</a> πλαγκτέ; τάχ᾽ αὖ σ᾽ ἐφ᾽ ὕεσσι κύνες ταχέες κατέδονται</p>
<p><a>φ364</a> οἶον ἀπ᾽ ἀνθρώπων, οὓς ἔτρεφες, εἴ κεν Ἀπόλλων</p>
<p><a>φ365</a> ἡμῖν ἱλήκῃσι καὶ ἀθάνατοι θεοὶ ἄλλοι.</p>
<p><a>φ366</a> ὣς φάσαν, αὐτὰρ, ὁ θῆκε φέρων αὐτῇ ἐνὶ χώρῃ,</p>
<p><a>φ367</a> δείσας, οὕνεκα πολλοὶ ὁμόκλεον ἐν μεγάροισιν.</p>
<p><a>φ368</a> Τηλέμαχος δ᾽ ἑτέρωθεν ἀπειλήσας ἐγεγώνει:</p>
<p><a>φ369</a> ἄττα, πρόσω φέρε τόξα: τάχ᾽ οὐκ εὖ πᾶσι πιθήσεις</p>
<p><a>φ370</a> μή σε καὶ ὁπλότερός περ ἐὼν ἀγρόνδε δίωμαι,</p>
<p><a>φ371</a> βάλλων χερμαδίοισι: βίηφι δὲ φέρτερός εἰμι.</p>
<p><a>φ372</a> αἲ γὰρ πάντων τόσσον, ὅσοι κατὰ δώματ᾽ ἔασι,</p>
<p><a>φ373</a> μνηστήρων χερσίν τε βίηφί τε φέρτερος εἴην:</p>
<p><a>φ374</a> τῷ κε τάχα στυγερῶς τιν᾽ ἐγὼ πέμψαιμι νέεσθαι</p>
<p><a>φ375</a> ἡμετέρου ἐξ οἴκου,  ἐπεὶ κακὰ μηχανόωνται.</p>
<p><a>φ376</a> ὣς ἔφαθ᾽, οἱ δ᾽ ἄρα πάντες ἐπ᾽ αὐτῷ ἡδὺ γέλασσαν</p>
<p><a>φ377</a> μνηστῆρες, καὶ δὴ μέθιεν χαλεποῖο χόλοιο</p>
<p><a>φ378</a> Τηλεμάχῳ: τὰ δὲ τόξα φέρων ἀνὰ δῶμα συβώτης</p>
<p><a>φ379</a> ἐν χείρεσσ᾽ Ὀδυσῆϊ δαΐφρονι θῆκε παραστάς.</p>
<p><a>φ380</a> ἐκ δὲ καλεσσάμενος προσέφη τροφὸν Εὐρύκλειαν:</p>
<p><a>φ381</a> Τηλέμαχος κέλεταί σε, περίφρων Εὐρύκλεια,</p>
<p><a>φ382</a> κληῗσαι μεγάροιο θύρας πυκινῶς ἀραρυίας.</p>
<p><a>φ383</a> ἢν δέ τις ἤ στοναχῆς ἠὲ κτύπου ἔνδον ἀκούσῃ</p>
<p><a>φ384</a> ἀνδρῶν ἡμετέροισιν ἐν ἕρκεσι, μή τι θύραζε</p>
<p><a>φ385</a> προβλώσκειν,  ἀλλ᾽ αὐτοῦ ἀκὴν ἔμεναι παρὰ ἔργῳ.</p>
<p><a>φ386</a> ὣς ἄρ᾽ ἐφώνησεν, τῇ δ᾽ ἄπτερος ἔπλετο μῦθος,</p>
<p><a>φ387</a> κλήϊσεν δὲ θύρας μεγάρων εὖ ναιεταόντων.</p>
<p><a>φ388</a> σιγῇ δ᾽ ἐξ οἴκοιο Φιλοίτιος ἆλτο θύραζε,</p>
<p><a>φ389</a> κλήϊσεν δ᾽ ἄρ᾽ ἔπειτα θύρας εὐερκέος αὐλῆς.</p>
<p><a>φ390</a> κεῖτο δ᾽ ὑπ᾽ αἰθούσῃ ὅπλον νεὸς ἀμφιελίσσης</p>
<p><a>φ391</a> βύβλινον, ᾧ ῥ᾽ ἐπέδησε θύρας, ἐς δ᾽ ἤϊεν αὐτός:</p>
<p><a>φ392</a> ἕζετ᾽ ἔπειτ᾽ ἐπὶ δίφρον ἰών, ἔνθεν περ ἀνέστη,</p>
<p><a>φ393</a> εἰσορόων Ὀδυσῆα. ὁ δ᾽ ἤδη τόξον ἐνώμα</p>
<p><a>φ394</a> πάντη ἀναστρωφῶν, πειρώμενος ἔνθα καὶ ἔνθα,</p>
<p><a>φ395</a> μὴ κέρα ἶπες ἔδοιεν ἀποιχομένοιο ἄνακτος.</p>
<p><a>φ396</a> ὧδε τις εἴπεσκεν ἰδὼν ἐς πλησίον ἄλλον:</p>
<p><a>φ397</a> ἦ τις θηητὴρ καὶ ἐπίκλοπος ἔπλετο τόξων:</p>
<p><a>φ398</a> ἤ ῥά νύ που τοιαῦτα καὶ αὐτῷ οἴκοθι κεῖται</p>
<p><a>φ399</a> ἢ ὅ γ᾽ ἐφορμᾶται ποιησέμεν, ὡς ἐνὶ χερσὶ</p>
<p><a>φ400</a> νωμᾷ ἔνθα καὶ ἔνθα κακῶν ἔμπαιος ἀλήτης.</p>
<p><a>φ401</a> ἄλλος δ᾽ αὖ εἴπεσκε νέων ὑπερηνορεόντων:</p>
<p><a>φ402</a> αἲ γὰρ δὴ τοσσοῦτον ὀνήσιος ἀντιάσειεν</p>
<p><a>φ403</a> ὡς οὗτός ποτε τοῦτο δυνήσεται ἐντανύσασθαι.</p>
<p><a>φ404</a> ὣς ἄρ᾽ ἔφαν μνηστῆρες: ἀτὰρ πολύμητις Ὀδυσσεύς,</p>
<p><a>φ405</a> αὐτίκ᾽ ἐπεὶ μέγα τόξον ἐβάστασε καὶ ἴδε πάντη,</p>
<p><a>φ406</a> ὡς ὅτ᾽ ἀνὴρ φόρμιγγος ἐπιστάμενος καὶ ἀοιδῆς</p>
<p><a>φ407</a> ῥηϊδίως ἐτάνυσσε νέῳ περὶ κόλλοπι χορδήν,</p>
<p><a>φ408</a> ἅψας ἀμφοτέρωθεν ἐϋστρεφὲς ἔντερον οἰός,</p>
<p><a>φ409</a> ὣς ἄρ᾽ ἄτερ σπουδῆς τάνυσεν μέγα τόξον Ὀδυσσεύς.</p>
<p><a>φ410</a> δεξιτερῇ ἄρα χειρὶ λαβὼν πειρήσατο νευρῆς:</p>
<p><a>φ411</a> ἡ δ᾽ ὑπὸ καλὸν ἄεισε, χελιδόνι εἰκέλη αὐδήν.</p>
<p><a>φ412</a> μνηστῆρσιν δ᾽ ἄρ᾽ ἄχος γένετο μέγα, πᾶσι δ᾽ ἄρα χρὼς</p>
<p><a>φ413</a> ἐτράπετο: Ζεὺς δὲ μεγάλ᾽ ἔκτυπε σήματα φαίνων:</p>
<p><a>φ414</a> γήθησέν τ᾽ ἄρ᾽ ἔπειτα πολύτλας δῖος Ὀδυσσεύς.</p>
<p><a>φ415</a> ὅττι ῥά οἱ τέρας ἧκε Κρόνου πάϊς ἀγκυλομήτεω:</p>
<p><a>φ416</a> εἵλετο δ᾽ ὠκὺν ὀϊστόν, ὅ οἱ παρέκειτο τραπέζῃ</p>
<p><a>φ417</a> γυμνός: τοὶ δ᾽ ἄλλοι κοίλης ἔντοσθε φαρέτρης</p>
<p><a>φ418</a> κείατο, τῶν τάχ᾽ ἔμελλον Ἀχαιοὶ πειρήσεσθαι.</p>
<p><a>φ419</a> τόν ῥ᾽ ἐπὶ πήχει ἑλὼν ἕλκεν νευρὴν γλυφίδας τε,</p>
<p><a>φ420</a> αὐτόθεν ἐκ δίφροιο καθήμενος,  ἧκε δ᾽ ὀϊστὸν</p>
<p><a>φ421</a> ἄντα τιτυσκόμενος, πελέκεων δ᾽ οὐκ ἤμβροτε πάντων</p>
<p><a>φ422</a> πρώτης στειλειῆς, διὰ δ᾽ ἀμπερὲς ἦλθε θύραζε</p>
<p><a>φ423</a> ἰὸς χαλκοβαρής: ὁ δὲ Τηλέμαχον προσέειπε:</p>
<p><a>φ424</a> Τηλέμαχ᾽, οὔ σ᾽ ὁ ξεῖνος ἐνὶ μεγάροισιν ἐλέγχει</p>
<p><a>φ425</a> ἥμενος,  οὐδέ τι τοῦ σκοποῦ ἤμβροτον οὐδέ τι τόξον</p>
<p><a>φ426</a> δὴν ἔκαμον τανύων: ἔτι μοι μένος ἔμπεδόν ἐστιν,</p>
<p><a>φ427</a> οὐχ ὥς με μνηστῆρες ἀτιμάζοντες ὄνονται.</p>
<p><a>φ428</a> νῦν δ᾽ ὥρη καὶ δόρπον Ἀχαιοῖσιν τετυκέσθαι</p>
<p><a>φ429</a> ἐν φάει, αὐτὰρ ἔπειτα καὶ ἄλλως ἑψιάασθαι</p>
<p><a>φ430</a> μολπῇ καὶ φόρμιγγι: τὰ γάρ τ᾽ ἀναθήματα δαιτός.</p>
<p><a>φ431</a> ἦ καὶ ἐπ᾽ ὀφρύσι νεῦσεν: ὁ δ᾽ ἀμφέθετο ξίφος ὀξὺ</p>
<p><a>φ432</a> Τηλέμαχος,  φίλος υἱὸς Ὀδυσσῆος θείοιο,</p>
<p><a>φ433</a> ἀμφὶ δὲ χεῖρα φίλην βάλεν ἔγχεϊ, ἄγχι δ᾽ ἄρ᾽ αὐτοῦ</p>
<p><a>φ434</a> πὰρ θρόνον ἑστήκει κεκορυθμένος αἴθοπι χαλκῷ.</p>
<h4 class="C2">Book 22</h4><p><a>χ1</a> αὐτὰρ ὁ γυμνώθη ῥακέων πολύμητις Ὀδυσσεύς,</p>
<p><a>χ2</a> ἆλτο δ᾽ ἐπὶ μέγαν οὐδόν, ἔχων βιὸν ἠδὲ φαρέτρην</p>
<p><a>χ3</a> ἰῶν ἐμπλείην, ταχέας δ᾽ ἐκχεύατ᾽ ὀϊστοὺς</p>
<p><a>χ4</a> αὐτοῦ πρόσθε ποδῶν, μετὰ δὲ μνηστῆρσιν ἔειπεν:</p>
<p><a>χ5</a> οὗτος μὲν δὴ ἄεθλος ἀάατος ἐκτετέλεσται:</p>
<p><a>χ6</a> νῦν αὖτε σκοπὸν ἄλλον, ὃν οὔ πώ τις βάλεν ἀνήρ,</p>
<p><a>χ7</a> εἴσομαι, αἴ κε τύχωμι, πόρῃ δέ μοι εὖχος Ἀπόλλων.</p>
<p><a>χ8</a> ἦ καὶ ἐπ᾽ Ἀντινόῳ ἰθύνετο πικρὸν ὀϊστόν.</p>
<p><a>χ9</a> ἦ τοι ὁ καλὸν ἄλεισον ἀναιρήσεσθαι ἔμελλε,</p>
<p><a>χ10</a> χρύσεον ἄμφωτον,  καὶ δὴ μετὰ χερσὶν ἐνώμα,</p>
<p><a>χ11</a> ὄφρα πίοι οἴνοιο: φόνος δέ οἱ οὐκ ἐνὶ θυμῷ</p>
<p><a>χ12</a> μέμβλετο: τίς κ᾽ οἴοιτο μετ᾽ ἀνδράσι δαιτυμόνεσσι</p>
<p><a>χ13</a> μοῦνον ἐνὶ πλεόνεσσι, καὶ εἰ μάλα καρτερὸς εἴη,</p>
<p><a>χ14</a> οἷ τεύξειν θάνατόν τε κακὸν καὶ κῆρα μέλαιναν;</p>
<p><a>χ15</a> τὸν δ᾽ Ὀδυσεὺς κατὰ λαιμὸν ἐπισχόμενος βάλεν ἰῷ,</p>
<p><a>χ16</a> ἀντικρὺ δ᾽ ἁπαλοῖο δι᾽ αὐχένος ἤλυθ᾽ ἀκωκή.</p>
<p><a>χ17</a> ἐκλίνθη δ᾽ ἑτέρωσε, δέπας δέ οἱ ἔκπεσε χειρὸς</p>
<p><a>χ18</a> βλημένου, αὐτίκα δ᾽ αὐλὸς ἀνὰ ῥῖνας παχὺς ἦλθεν</p>
<p><a>χ19</a> αἵματος ἀνδρομέοιο: θοῶς δ᾽ ἀπὸ εἷο τράπεζαν</p>
<p><a>χ20</a> ὦσε ποδὶ πλήξας,  ἀπὸ δ᾽ εἴδατα χεῦεν ἔραζε:</p>
<p><a>χ21</a> σῖτός τε κρέα τ᾽ ὀπτὰ φορύνετο. τοὶ δ᾽ ὁμάδησαν</p>
<p><a>χ22</a> μνηστῆρες κατὰ δώμαθ᾽, ὅπως ἴδον ἄνδρα πεσόντα,</p>
<p><a>χ23</a> ἐκ δὲ θρόνων ἀνόρουσαν ὀρινθέντες κατὰ δῶμα,</p>
<p><a>χ24</a> πάντοσε παπταίνοντες ἐϋδμήτους ποτὶ τοίχους:</p>
<p><a>χ25</a> οὐδέ πη ἀσπὶς ἔην οὐδ᾽ ἄλκιμον ἔγχος ἑλέσθαι.</p>
<p><a>χ26</a> νείκειον δ᾽ Ὀδυσῆα χολωτοῖσιν ἐπέεσσι:</p>
<p><a>χ27</a> ξεῖνε, κακῶς ἀνδρῶν τοξάζεαι: οὐκέτ᾽ ἀέθλων</p>
<p><a>χ28</a> ἄλλων ἀντιάσεις: νῦν τοι σῶς αἰπὺς ὄλεθρος.</p>
<p><a>χ29</a> καὶ γὰρ δὴ νῦν φῶτα κατέκτανες ὃς μέγ᾽ ἄριστος</p>
<p><a>χ30</a> κούρων εἰν Ἰθάκῃ: τῷ σ᾽ ἐνθάδε γῦπες ἔδονται.</p>
<p><a>χ31</a> ἴσκεν ἕκαστος ἀνήρ, ἐπεὶ ἦ φάσαν οὐκ ἐθέλοντα</p>
<p><a>χ32</a> ἄνδρα κατακτεῖναι: τὸ δὲ νήπιοι οὐκ ἐνόησαν,</p>
<p><a>χ33</a> ὡς δή σφιν καὶ πᾶσιν ὀλέθρου πείρατ᾽ ἐφῆπτο.</p>
<p><a>χ34</a> τοὺς δ᾽ ἄρ᾽ ὑπόδρα ἰδὼν προσέφη πολύμητις Ὀδυσσεύς:</p>
<p><a>χ35</a> ὦ κύνες,  οὔ μ᾽ ἔτ᾽ ἐφάσκεθ᾽ ὑπότροπον οἴκαδ᾽ ἱκέσθαι</p>
<p><a>χ36</a> δήμου ἄπο Τρώων, ὅτι μοι κατεκείρετε οἶκον,</p>
<p><a>χ37</a> δμῳῇσιν δὲ γυναιξὶ παρευνάζεσθε βιαίως,</p>
<p><a>χ38</a> αὐτοῦ τε ζώοντος ὑπεμνάασθε γυναῖκα,</p>
<p><a>χ39</a> οὔτε θεοὺς δείσαντες, οἳ οὐρανὸν εὐρὺν ἔχουσιν,</p>
<p><a>χ40</a> οὔτε τιν᾽ ἀνθρώπων νέμεσιν κατόπισθεν ἔσεσθαι:</p>
<p><a>χ41</a> νῦν ὑμῖν καὶ πᾶσιν ὀλέθρου πείρατ᾽ ἐφῆπται.</p>
<p><a>χ42</a> ὣς φάτο, τοὺς δ᾽ ἄρα πάντας ὑπὸ χλωρὸν δέος εἷλεν:</p>
<p><a>χ43</a> πάπτηνεν δὲ ἕκαστος ὅπη φύγοι αἰπὺν ὄλεθρον.</p>
<p><a>χ44</a> Εὐρύμαχος δέ μιν οἶος ἀμειβόμενος προσέειπεν:</p>
<p><a>χ45</a> εἰ μὲν δὴ Ὀδυσεὺς Ἰθακήσιος εἰλήλουθας,</p>
<p><a>χ46</a> ταῦτα μὲν αἴσιμα εἶπας, ὅσα ῥέζεσκον Ἀχαιοί,</p>
<p><a>χ47</a> πολλὰ μὲν ἐν μεγάροισιν ἀτάσθαλα, πολλὰ δ᾽ ἐπ᾽ ἀγροῦ.</p>
<p><a>χ48</a> ἀλλ᾽ ὁ μὲν ἤδη κεῖται ὃς αἴτιος ἔπλετο πάντων,</p>
<p><a>χ49</a> Ἀντίνοος: οὗτος γὰρ ἐπίηλεν τάδε ἔργα,</p>
<p><a>χ50</a> οὔ τι γάμου τόσσον κεχρημένος οὐδὲ χατίζων,</p>
<p><a>χ51</a> ἀλλ᾽ ἄλλα φρονέων, τά οἱ οὐκ ἐτέλεσσε Κρονίων,</p>
<p><a>χ52</a> ὄφρ᾽ Ἰθάκης κατὰ δῆμον ἐϋκτιμένης βασιλεύοι</p>
<p><a>χ53</a> αὐτός, ἀτὰρ σὸν παῖδα κατακτείνειε λοχήσας.</p>
<p><a>χ54</a> νῦν δ᾽ ὁ μὲν ἐν μοίρῃ πέφαται, σὺ δὲ φείδεο λαῶν</p>
<p><a>χ55</a> σῶν: ἀτὰρ ἄμμες ὄπισθεν ἀρεσσάμενοι κατὰ δῆμον,</p>
<p><a>χ56</a> ὅσσα τοι ἐκπέποται καὶ ἐδήδοται ἐν μεγάροισι,</p>
<p><a>χ57</a> τιμὴν ἀμφὶς ἄγοντες ἐεικοσάβοιον ἕκαστος,</p>
<p><a>χ58</a> χαλκόν τε χρυσόν τ᾽ ἀποδώσομεν, εἰς ὅ κε σὸν κῆρ</p>
<p><a>χ59</a> ἰανθῇ: πρὶν δ᾽ οὔ τι νεμεσσητὸν κεχολῶσθαι.</p>
<p><a>χ60</a> τὸν δ᾽ ἄρ᾽ ὑπόδρα ἰδὼν προσέφη πολύμητις Ὀδυσσεύς:</p>
<p><a>χ61</a> Εὐρύμαχ᾽,  οὐδ᾽ εἴ μοι πατρώϊα πάντ᾽ ἀποδοῖτε,</p>
<p><a>χ62</a> ὅσσα τε νῦν ὔμμ᾽ ἐστὶ καὶ εἴ ποθεν ἄλλ᾽ ἐπιθεῖτε,</p>
<p><a>χ63</a> οὐδέ κεν ὣς ἔτι χεῖρας ἐμὰς λήξαιμι φόνοιο</p>
<p><a>χ64</a> πρὶν πᾶσαν μνηστῆρας ὑπερβασίην ἀποτῖσαι.</p>
<p><a>χ65</a> νῦν ὑμῖν παράκειται ἐναντίον ἠὲ μάχεσθαι</p>
<p><a>χ66</a> ἢ φεύγειν, ὅς κεν θάνατον καὶ κῆρας ἀλύξῃ:</p>
<p><a>χ67</a> ἀλλά τιν᾽ οὐ φεύξεσθαι ὀΐομαι αἰπὺν ὄλεθρον.</p>
<p><a>χ68</a> ὣς φάτο, τῶν δ᾽ αὐτοῦ λύτο γούνατα καὶ φίλον ἦτορ.</p>
<p><a>χ69</a> τοῖσιν δ᾽ Εὐρύμαχος προσεφώνεε δεύτερον αὖτις:</p>
<p><a>χ70</a> ὦ φίλοι, οὐ γὰρ σχήσει ἀνὴρ ὅδε χεῖρας ἀάπτους,</p>
<p><a>χ71</a> ἀλλ᾽ ἐπεὶ ἔλλαβε τόξον ἐΰξοον ἠδὲ φαρέτρην,</p>
<p><a>χ72</a> οὐδοῦ ἄπο ξεστοῦ τοξάσσεται, εἰς ὅ κε πάντας</p>
<p><a>χ73</a> ἄμμε κατακτείνῃ: ἀλλὰ μνησώμεθα χάρμης.</p>
<p><a>χ74</a> φάσγανά τε σπάσσασθε καὶ ἀντίσχεσθε τραπέζας</p>
<p><a>χ75</a> ἰῶν ὠκυμόρων: ἐπὶ δ᾽ αὐτῷ πάντες ἔχωμεν</p>
<p><a>χ76</a> ἀθρόοι, εἴ κέ μιν οὐδοῦ ἀπώσομεν ἠδὲ θυράων,</p>
<p><a>χ77</a> ἔλθωμεν δ᾽ ἀνὰ ἄστυ, βοὴ δ᾽ ὤκιστα γένοιτο:</p>
<p><a>χ78</a> τῷ κε τάχ᾽ οὗτος ἀνὴρ νῦν ὕστατα τοξάσσαιτο.</p>
<p><a>χ79</a> ὣς ἄρα φωνήσας εἰρύσσατο φάσγανον ὀξὺ</p>
<p><a>χ80</a> χάλκεον,  ἀμφοτέρωθεν ἀκαχμένον, ἆλτο δ᾽ ἐπ᾽ αὐτῷ</p>
<p><a>χ81</a> σμερδαλέα ἰάχων: ὁ δ᾽ ἁμαρτῆ δῖος Ὀδυσσεὺς</p>
<p><a>χ82</a> ἰὸν ἀποπροίει, βάλε δὲ στῆθος παρὰ μαζόν,</p>
<p><a>χ83</a> ἐν δέ οἱ ἥπατι πῆξε θοὸν βέλος: ἐκ δ᾽ ἄρα χειρὸς</p>
<p><a>χ84</a> φάσγανον ἧκε χαμᾶζε, περιρρηδὴς δὲ τραπέζῃ</p>
<p><a>χ85</a> κάππεσεν ἰδνωθείς, ἀπὸ δ᾽ εἴδατα χεῦεν ἔραζε</p>
<p><a>χ86</a> καὶ δέπας ἀμφικύπελλον: ὁ δὲ χθόνα τύπτε μετώπῳ</p>
<p><a>χ87</a> θυμῷ ἀνιάζων, ποσὶ δὲ θρόνον ἀμφοτέροισι</p>
<p><a>χ88</a> λακτίζων ἐτίνασσε: κατ᾽ ὀφθαλμῶν δ᾽ ἔχυτ᾽ ἀχλύς.</p>
<p><a>χ89</a> Ἀμφίνομος δ᾽ Ὀδυσῆος ἐείσατο κυδαλίμοιο</p>
<p><a>χ90</a> ἀντίος ἀΐξας,  εἴρυτο δὲ φάσγανον ὀξύ,</p>
<p><a>χ91</a> εἴ πώς οἱ εἴξειε θυράων. ἀλλ᾽ ἄρα μιν φθῆ</p>
<p><a>χ92</a> Τηλέμαχος κατόπισθε βαλὼν χαλκήρεϊ δουρὶ</p>
<p><a>χ93</a> ὤμων μεσσηγύς, διὰ δὲ στήθεσφιν ἔλασσεν:</p>
<p><a>χ94</a> δούπησεν δὲ πεσών, χθόνα δ᾽ ἤλασε παντὶ μετώπῳ.</p>
<p><a>χ95</a> Τηλέμαχος δ᾽ ἀπόρουσε,  λιπὼν δολιχόσκιον ἔγχος</p>
<p><a>χ96</a> αὐτοῦ ἐν Ἀμφινόμῳ: περὶ γὰρ δίε μή τις Ἀχαιῶν</p>
<p><a>χ97</a> ἔγχος ἀνελκόμενον δολιχόσκιον ἢ ἐλάσειε</p>
<p><a>χ98</a> φασγάνῳ ἀΐξας ἠὲ προπρηνέα τύψας.</p>
<p><a>χ99</a> βῆ δὲ θέειν, μάλα δ᾽ ὦκα φίλον πατέρ᾽ εἰσαφίκανεν,</p>
<p><a>χ100</a> ἀγχοῦ δ᾽ ἱστάμενος ἔπεα πτερόεντα προσηύδα:</p>
<p><a>χ101</a> ὦ πάτερ, ἤδη τοι σάκος οἴσω καὶ δύο δοῦρε</p>
<p><a>χ102</a> καὶ κυνέην πάγχαλκον, ἐπὶ κροτάφοις ἀραρυῖαν</p>
<p><a>χ103</a> αὐτός τ᾽ ἀμφιβαλεῦμαι ἰών, δώσω δὲ συβώτῃ</p>
<p><a>χ104</a> καὶ τῷ βουκόλῳ ἄλλα: τετευχῆσθαι γὰρ ἄμεινον.</p>
<p><a>χ105</a> τὸν δ᾽ ἀπαμειβόμενος προσέφη πολύμητις Ὀδυσσεύς:</p>
<p><a>χ106</a> οἶσε θέων,  ἧός μοι ἀμύνεσθαι πάρ᾽ ὀϊστοί,</p>
<p><a>χ107</a> μή μ᾽ ἀποκινήσωσι θυράων μοῦνον ἐόντα.</p>
<p><a>χ108</a> ὣς φάτο, Τηλέμαχος δὲ φίλῳ ἐπεπείθετο πατρί,</p>
<p><a>χ109</a> βῆ δ᾽ ἴμεναι θάλαμόνδ᾽, ὅθι οἱ κλυτὰ τεύχεα κεῖτο.</p>
<p><a>χ110</a> ἔνθεν τέσσαρα μὲν σάκε᾽ ἔξελε,  δούρατα δ᾽ ὀκτὼ</p>
<p><a>χ111</a> καὶ πίσυρας κυνέας χαλκήρεας ἱπποδασείας:</p>
<p><a>χ112</a> βῆ δὲ φέρων, μάλα δ᾽ ὦκα φίλον πατέρ᾽ εἰσαφίκανεν,</p>
<p><a>χ113</a> αὐτὸς δὲ πρώτιστα περὶ χροῒ δύσετο χαλκόν:</p>
<p><a>χ114</a> ὣς δ᾽ αὔτως τὼ δμῶε δυέσθην τεύχεα καλά,</p>
<p><a>χ115</a> ἔσταν δ᾽ ἀμφ᾽ Ὀδυσῆα δαΐφρονα ποικιλομήτην.</p>
<p><a>χ116</a> αὐτὰρ ὅ γ᾽, ὄφρα μὲν αὐτῷ ἀμύνεσθαι ἔσαν ἰοί.</p>
<p><a>χ117</a> τόφρα μνηστήρων ἕνα γ᾽ αἰεὶ ᾧ ἐνὶ οἴκῳ</p>
<p><a>χ118</a> βάλλε τιτυσκόμενος: τοὶ δ᾽ ἀγχιστῖνοι ἔπιπτον.</p>
<p><a>χ119</a> αὐτὰρ ἐπεὶ λίπον ἰοὶ ὀϊστεύοντα ἄνακτα,</p>
<p><a>χ120</a> τόξον μὲν πρὸς σταθμὸν ἐϋσταθέος μεγάροιο</p>
<p><a>χ121</a> ἔκλιν᾽ ἑστάμεναι, πρὸς ἐνώπια παμφανόωντα,</p>
<p><a>χ122</a> αὐτὸς δ᾽ ἀμφ᾽ ὤμοισι σάκος θέτο τετραθέλυμνον,</p>
<p><a>χ123</a> κρατὶ δ᾽ ἐπ᾽ ἰφθίμῳ κυνέην εὔτυκτον ἔθηκεν,</p>
<p><a>χ124</a> ἵππουριν, δεινὸν δὲ λόφος καθύπερθεν ἔνευεν:</p>
<p><a>χ125</a> εἵλετο δ᾽ ἄλκιμα δοῦρε δύω κεκορυθμένα χαλκῷ.</p>
<p><a>χ126</a> ὀρσοθύρη δέ τις ἔσκεν ἐϋδμήτῳ ἐνὶ τοίχῳ,</p>
<p><a>χ127</a> ἀκρότατον δὲ παρ᾽ οὐδὸν ἐϋσταθέος μεγάροιο</p>
<p><a>χ128</a> ἦν ὁδὸς ἐς λαύρην, σανίδες δ᾽ ἔχον εὖ ἀραρυῖαι.</p>
<p><a>χ129</a> τὴν δ᾽ Ὀδυσεὺς φράζεσθαι ἀνώγει δῖον ὑφορβὸν</p>
<p><a>χ130</a> ἑσταότ᾽ ἄγχ᾽ αὐτῆς: μία δ᾽ οἴη γίγνετ᾽ ἐφορμή.</p>
<p><a>χ131</a> τοῖς δ᾽ Ἀγέλεως μετέειπεν, ἔπος πάντεσσι πιφαύσκων:</p>
<p><a>χ132</a> ὦ φίλοι, οὐκ ἂν δή τις ἀν᾽ ὀρσοθύρην ἀναβαίη</p>
<p><a>χ133</a> καὶ εἴποι λαοῖσι, βοὴ δ᾽ ὤκιστα γένοιτο;</p>
<p><a>χ134</a> τῷ κε τάχ᾽ οὗτος ἀνὴρ νῦν ὕστατα τοξάσσαιτο.</p>
<p><a>χ135</a> τὸν δ᾽ αὖτε προσέειπε Μελάνθιος, αἰπόλος αἰγῶν:</p>
<p><a>χ136</a> οὔ πως ἔστ᾽,  Ἀγέλαε διοτρεφές: ἄγχι γὰρ αἰνῶς</p>
<p><a>χ137</a> αὐλῆς καλὰ θύρετρα καὶ ἀργαλέον στόμα λαύρης:</p>
<p><a>χ138</a> καί χ᾽ εἷς πάντας ἐρύκοι ἀνήρ, ὅς τ᾽ ἄλκιμος εἴη.</p>
<p><a>χ139</a> ἀλλ᾽ ἄγεθ᾽, ὑμῖν τεύχε᾽ ἐνείκω θωρηχθῆναι</p>
<p><a>χ140</a> ἐκ θαλάμου: ἔνδον γάρ,  ὀΐομαι, οὐδέ πη ἄλλῃ</p>
<p><a>χ141</a> τεύχεα κατθέσθην Ὀδυσεὺς καὶ φαίδιμος υἱός.</p>
<p><a>χ142</a> ὣς εἰπὼν ἀνέβαινε Μελάνθιος, αἰπόλος αἰγῶν,</p>
<p><a>χ143</a> εἰς θαλάμους Ὀδυσῆος ἀνὰ ῥῶγας μεγάροιο.</p>
<p><a>χ144</a> ἔνθεν δώδεκα μὲν σάκε᾽ ἔξελε, τόσσα δὲ δοῦρα</p>
<p><a>χ145</a> καὶ τόσσας κυνέας χαλκήρεας ἱπποδασείας:</p>
<p><a>χ146</a> βῆ δ᾽ ἴμεναι, μάλα δ᾽ ὦκα φέρων μνηστῆρσιν ἔδωκεν.</p>
<p><a>χ147</a> καὶ τότ᾽ Ὀδυσσῆος λύτο γούνατα καὶ φίλον ἦτορ,</p>
<p><a>χ148</a> ὡς περιβαλλομένους ἴδε τεύχεα χερσί τε δοῦρα</p>
<p><a>χ149</a> μακρὰ τινάσσοντας: μέγα δ᾽ αὐτῷ φαίνετο ἔργον.</p>
<p><a>χ150</a> αἶψα δὲ Τηλέμαχον ἔπεα πτερόεντα προσηύδα:</p>
<p><a>χ151</a> Τηλέμαχ᾽, ἦ μάλα δή τις ἐνὶ μεγάροισι γυναικῶν</p>
<p><a>χ152</a> νῶϊν ἐποτρύνει πόλεμον κακὸν ἠὲ Μελανθεύς.</p>
<p><a>χ153</a> τὸν δ᾽ αὖ Τηλέμαχος πεπνυμένος ἀντίον ηὔδα:</p>
<p><a>χ154</a> ὦ πάτερ, αὐτὸς ἐγὼ τόδε γ᾽ ἤμβροτον—οὐδέ τις ἄλλος</p>
<p><a>χ155</a> αἴτιος—ὃς θαλάμοιο θύρην πυκινῶς ἀραρυῖαν</p>
<p><a>χ156</a> κάλλιπον ἀγκλίνας: τῶν δὲ σκοπὸς ἦεν ἀμείνων.</p>
<p><a>χ157</a> ἀλλ᾽ ἴθι, δῖ᾽ Εὔμαιε, θύρην ἐπίθες θαλάμοιο</p>
<p><a>χ158</a> καὶ φράσαι ἤ τις ἄρ᾽ ἐστὶ γυναικῶν ἣ τάδε ῥέζει,</p>
<p><a>χ159</a> ἢ υἱὸς Δολίοιο, Μελανθεύς, τόν περ ὀΐω.</p>
<p><a>χ160</a> ὣς οἱ μὲν τοιαῦτα πρὸς ἀλλήλους ἀγόρευον,</p>
<p><a>χ161</a> βῆ δ᾽ αὖτις θάλαμόνδε Μελάνθιος, αἰπόλος αἰγῶν,</p>
<p><a>χ162</a> οἴσων τεύχεα καλά. νόησε δὲ δῖος ὑφορβός,</p>
<p><a>χ163</a> αἶψα δ᾽ Ὀδυσσῆα προσεφώνεεν ἐγγὺς ἐόντα:</p>
<p><a>χ164</a> διογενὲς Λαερτιάδη, πολυμήχαν᾽ Ὀδυσσεῦ,</p>
<p><a>χ165</a> κεῖνος δ᾽ αὖτ᾽ ἀΐδηλος ἀνήρ,  ὃν ὀϊόμεθ᾽ αὐτοί,</p>
<p><a>χ166</a> ἔρχεται ἐς θάλαμον: σὺ δέ μοι νημερτὲς ἐνίσπες,</p>
<p><a>χ167</a> ἤ μιν ἀποκτείνω, αἴ κε κρείσσων γε γένωμαι,</p>
<p><a>χ168</a> ἦε σοὶ ἐνθάδ᾽ ἄγω, ἵν᾽ ὑπερβασίας ἀποτίσῃ</p>
<p><a>χ169</a> πολλάς, ὅσσας οὗτος ἐμήσατο σῷ ἐνὶ οἴκῳ.</p>
<p><a>χ170</a> τὸν δ᾽ ἀπαμειβόμενος προσέφη πολύμητις Ὀδυσσεύς:</p>
<p><a>χ171</a> ἦ τοι ἐγὼ καὶ Τηλέμαχος μνηστῆρας ἀγαυοὺς</p>
<p><a>χ172</a> σχήσομεν ἔντοσθεν μεγάρων, μάλα περ μεμαῶτας.</p>
<p><a>χ173</a> σφῶϊ δ᾽ ἀποστρέψαντε πόδας καὶ χεῖρας ὕπερθεν</p>
<p><a>χ174</a> ἐς θάλαμον βαλέειν, σανίδας δ᾽ ἐκδῆσαι ὄπισθε,</p>
<p><a>χ175</a> σειρὴν δὲ πλεκτὴν ἐξ αὐτοῦ πειρήναντε</p>
<p><a>χ176</a> κίον᾽ ἀν᾽ ὑψηλὴν ἐρύσαι πελάσαι τε δοκοῖσιν,</p>
<p><a>χ177</a> ὥς κεν δηθὰ ζωὸς ἐὼν χαλέπ᾽ ἄλγεα πάσχῃ:</p>
<p><a>χ178</a> ὣς ἔφαθ᾽, οἱ δ᾽ ἄρα τοῦ μάλα μὲν κλύον ἠδ᾽ ἐπίθοντο,</p>
<p><a>χ179</a> βὰν δ᾽ ἴμεν ἐς θάλαμον, λαθέτην δέ μιν ἔνδον ἐόντα.</p>
<p><a>χ180</a> ἦ τοι ὁ μὲν θαλάμοιο μυχὸν κάτα τεύχε᾽ ἐρεύνα,</p>
<p><a>χ181</a> τὼ δ᾽ ἔσταν ἑκάτερθε παρὰ σταθμοῖσι μένοντε.</p>
<p><a>χ182</a> εὖθ᾽ ὑπὲρ οὐδὸν ἔβαινε Μελάνθιος, αἰπόλος αἰγῶν,</p>
<p><a>χ183</a> τῇ ἑτέρῃ μὲν χειρὶ φέρων καλὴν τρυφάλειαν,</p>
<p><a>χ184</a> τῇ δ᾽ ἑτέρῃ σάκος εὐρὺ γέρον, πεπαλαγμένον ἄζῃ,</p>
<p><a>χ185</a> Λαέρτεω ἥρωος,  ὃ κουρίζων φορέεσκε:</p>
<p><a>χ186</a> δὴ τότε γ᾽ ἤδη κεῖτο, ῥαφαὶ δὲ λέλυντο ἱμάντων:</p>
<p><a>χ187</a> τὼ δ᾽ ἄρ᾽ ἐπαΐξανθ᾽ ἑλέτην ἔρυσάν τέ μιν εἴσω</p>
<p><a>χ188</a> κουρίξ, ἐν δαπέδῳ δὲ χαμαὶ βάλον ἀχνύμενον κῆρ,</p>
<p><a>χ189</a> σὺν δὲ πόδας χεῖράς τε δέον θυμαλγέϊ δεσμῷ</p>
<p><a>χ190</a> εὖ μάλ᾽ ἀποστρέψαντε διαμπερές,  ὡς ἐκέλευσεν</p>
<p><a>χ191</a> υἱὸς Λαέρταο, πολύτλας δῖος Ὀδυσσεύς:</p>
<p><a>χ192</a> σειρὴν δὲ πλεκτὴν ἐξ αὐτοῦ πειρήναντε</p>
<p><a>χ193</a> κίον᾽ ἀν᾽ ὑψηλὴν ἔρυσαν πέλασάν τε δοκοῖσι.</p>
<p><a>χ194</a> τὸν δ᾽ ἐπικερτομέων προσέφης, Εὔμαιε συβῶτα:</p>
<p><a>χ195</a> νῦν μὲν δὴ μάλα πάγχυ, Μελάνθιε, νύκτα φυλάξεις,</p>
<p><a>χ196</a> εὐνῇ ἔνι μαλακῇ καταλέγμενος,  ὥς σε ἔοικεν:</p>
<p><a>χ197</a> οὐδέ σέ γ᾽ ἠριγένεια παρ᾽ Ὠκεανοῖο ῥοάων</p>
<p><a>χ198</a> λήσει ἐπερχομένη χρυσόθρονος, ἡνίκ᾽ ἀγινεῖς</p>
<p><a>χ199</a> αἶγας μνηστήρεσσι δόμον κάτα δαῖτα πένεσθαι.</p>
<p><a>χ200</a> ὣς ὁ μὲν αὖθι λέλειπτο,  ταθεὶς ὀλοῷ ἐνὶ δεσμῷ:</p>
<p><a>χ201</a> τὼ δ᾽ ἐς τεύχεα δύντε, θύρην ἐπιθέντε φαεινήν,</p>
<p><a>χ202</a> βήτην εἰς Ὀδυσῆα δαΐφρονα, ποικιλομήτην.</p>
<p><a>χ203</a> ἔνθα μένος πνείοντες ἐφέστασαν, οἱ μὲν ἐπ᾽ οὐδοῦ</p>
<p><a>χ204</a> τέσσαρες, οἱ δ᾽ ἔντοσθε δόμων πολέες τε καὶ ἐσθλοί.</p>
<p><a>χ205</a> τοῖσι δ᾽ ἐπ᾽ ἀγχίμολον θυγάτηρ Διὸς ἦλθεν Ἀθήνη,</p>
<p><a>χ206</a> Μέντορι εἰδομένη ἠμὲν δέμας ἠδὲ καὶ αὐδήν.</p>
<p><a>χ207</a> τὴν δ᾽ Ὀδυσεὺς γήθησεν ἰδὼν καὶ μῦθον ἔειπε:</p>
<p><a>χ208</a> Μέντορ, ἄμυνον ἀρήν, μνῆσαι δ᾽ ἑτάροιο φίλοιο,</p>
<p><a>χ209</a> ὅς σ᾽ ἀγαθὰ ῥέζεσκον: ὁμηλικίην δέ μοί ἐσσι.</p>
<p><a>χ210</a> ὣς φάτ᾽,  ὀϊόμενος λαοσσόον ἔμμεν Ἀθήνην.</p>
<p><a>χ211</a> μνηστῆρες δ᾽ ἑτέρωθεν ὁμόκλεον ἐν μεγάροισι:</p>
<p><a>χ212</a> πρῶτος τήν γ᾽ ἐνένιπε Δαμαστορίδης Ἀγέλαος:</p>
<p><a>χ213</a> Μέντορ, μή σ᾽ ἐπέεσσι παραιπεπίθῃσιν Ὀδυσσεὺς</p>
<p><a>χ214</a> μνηστήρεσσι μάχεσθαι, ἀμυνέμεναι δέ οἱ αὐτῷ.</p>
<p><a>χ215</a> ὧδε γὰρ ἡμέτερόν γε νόον τελέεσθαι ὀΐω:</p>
<p><a>χ216</a> ὁππότε κεν τούτους κτέωμεν, πατέρ᾽ ἠδὲ καὶ υἱόν,</p>
<p><a>χ217</a> ἐν δὲ σὺ τοῖσιν ἔπειτα πεφήσεαι, οἷα μενοινᾷς</p>
<p><a>χ218</a> ἔρδειν ἐν μεγάροις: σῷ δ᾽ αὐτοῦ κράατι τίσεις.</p>
<p><a>χ219</a> αὐτὰρ ἐπὴν ὑμέων γε βίας ἀφελώμεθα χαλκῷ,</p>
<p><a>χ220</a> κτήμαθ᾽ ὁπόσσα τοί ἐστι, τά τ᾽ ἔνδοθι καὶ τὰ θύρηφι,</p>
<p><a>χ221</a> τοῖσιν Ὀδυσσῆος μεταμίξομεν: οὐδέ τοι υἷας</p>
<p><a>χ222</a> ζώειν ἐν μεγάροισιν ἐάσομεν, οὐδέ θύγατρας</p>
<p><a>χ223</a> οὐδ᾽ ἄλοχον κεδνὴν Ἰθάκης κατὰ ἄστυ πολεύειν.</p>
<p><a>χ224</a> ὣς φάτ᾽, Ἀθηναίη δὲ χολώσατο κηρόθι μᾶλλον,</p>
<p><a>χ225</a> νείκεσσεν δ᾽ Ὀδυσῆα χολωτοῖσιν ἐπέεσσιν:</p>
<p><a>χ226</a> οὐκέτι σοί γ᾽, Ὀδυσεῦ, μένος ἔμπεδον οὐδέ τις ἀλκή</p>
<p><a>χ227</a> οἵη ὅτ᾽ ἀμφ᾽ Ἑλένῃ λευκωλένῳ εὐπατερείῃ,</p>
<p><a>χ228</a> εἰνάετες Τρώεσσιν ἐμάρναο νωλεμὲς αἰεί,</p>
<p><a>χ229</a> πολλοὺς δ᾽ ἄνδρας ἔπεφνες ἐν αἰνῇ δηϊοτῆτι,</p>
<p><a>χ230</a> σῇ δ᾽ ἥλω βουλῇ Πριάμου πόλις εὐρυάγυια.</p>
<p><a>χ231</a> πῶς δὴ νῦν, ὅτε σόν τε δόμον καὶ κτήμαθ᾽ ἱκάνεις,</p>
<p><a>χ232</a> ἄντα μνηστήρων ὀλοφύρεαι ἄλκιμος εἶναι;</p>
<p><a>χ233</a> ἀλλ᾽ ἄγε δεῦρο, πέπον, παρ᾽ ἔμ᾽ ἵστασο καὶ ἴδε ἔργον,</p>
<p><a>χ234</a> ὄφρ᾽ εἰδῇς οἷός τοι ἐν ἀνδράσι δυσμενέεσσιν</p>
<p><a>χ235</a> Μέντωρ Ἀλκιμίδης εὐεργεσίας ἀποτίνειν.</p>
<p><a>χ236</a> ἦ ῥα, καὶ οὔ πω πάγχυ δίδου ἑτεραλκέα νίκην,</p>
<p><a>χ237</a> ἀλλ᾽ ἔτ᾽ ἄρα σθένεός τε καὶ ἀλκῆς πειρήτιζεν</p>
<p><a>χ238</a> ἠμὲν Ὀδυσσῆος ἠδ᾽ υἱοῦ κυδαλίμοιο.</p>
<p><a>χ239</a> αὐτὴ δ᾽ αἰθαλόεντος ἀνὰ μεγάροιο μέλαθρον</p>
<p><a>χ240</a> ἕζετ᾽ ἀναΐξασα,  χελιδόνι εἰκέλη ἄντην.</p>
<p><a>χ241</a> μνηστῆρας δ᾽ ὤτρυνε Δαμαστορίδης Ἀγέλαος,</p>
<p><a>χ242</a> Εὐρύνομός τε καὶ Ἀμφιμέδων Δημοπτόλεμός τε,</p>
<p><a>χ243</a> Πείσανδρός τε Πολυκτορίδης Πόλυβός τε δαΐφρων:</p>
<p><a>χ244</a> οἱ γὰρ μνηστήρων ἀρετῇ ἔσαν ἔξοχ᾽ ἄριστοι,</p>
<p><a>χ245</a> ὅσσοι ἔτ᾽ ἔζωον περί τε ψυχέων ἐμάχοντο:</p>
<p><a>χ246</a> τοὺς δ᾽ ἤδη ἐδάμασσε βιὸς καὶ ταρφέες ἰοί.</p>
<p><a>χ247</a> τοῖς δ᾽ Ἀγέλεως μετέειπεν, ἔπος πάντεσσι πιφαύσκων:</p>
<p><a>χ248</a> ὦ φίλοι, ἤδη σχήσει ἀνὴρ ὅδε χεῖρας ἀάπτους:</p>
<p><a>χ249</a> καὶ δή οἱ Μέντωρ μὲν ἔβη κενὰ εὔγματα εἰπών,</p>
<p><a>χ250</a> οἱ δ᾽ οἶοι λείπονται ἐπὶ πρώτῃσι θύρῃσι.</p>
<p><a>χ251</a> τῷ νῦν μὴ ἅμα πάντες ἐφίετε δούρατα μακρά,</p>
<p><a>χ252</a> ἀλλ᾽ ἄγεθ᾽ οἱ ἓξ πρῶτον ἀκοντίσατ᾽, αἴ κέ ποθι Ζεὺς</p>
<p><a>χ253</a> δώῃ Ὀδυσσῆα βλῆσθαι καὶ κῦδος ἀρέσθαι.</p>
<p><a>χ254</a> τῶν δ᾽ ἄλλων οὐ κῆδος, ἐπὴν οὗτός γε πέσῃσιν.</p>
<p><a>χ255</a> ὣς ἔφαθ᾽, οἱ δ᾽ ἄρα πάντες ἀκόντισαν ὡς ἐκέλευεν,</p>
<p><a>χ256</a> ἱέμενοι: τὰ δὲ πάντα ἐτώσια θῆκεν Ἀθήνη,</p>
<p><a>χ257</a> τῶν ἄλλος μὲν σταθμὸν ἐϋσταθέος μεγάροιο</p>
<p><a>χ258</a> βεβλήκει, ἄλλος δὲ θύρην πυκινῶς ἀραρυῖαν:</p>
<p><a>χ259</a> ἄλλου δ᾽ ἐν τοίχῳ μελίη πέσε χαλκοβάρεια.</p>
<p><a>χ260</a> αὐτὰρ ἐπεὶ δὴ δούρατ᾽ ἀλεύαντο μνηστήρων,</p>
<p><a>χ261</a> τοῖς δ᾽ ἄρα μύθων ἦρχε πολύτλας δῖος Ὀδυσσεύς:</p>
<p><a>χ262</a> ὦ φίλοι, ἤδη μέν κεν ἐγὼν εἴποιμι καὶ ἄμμι</p>
<p><a>χ263</a> μνηστήρων ἐς ὅμιλον ἀκοντίσαι, οἳ μεμάασιν</p>
<p><a>χ264</a> ἡμέας ἐξεναρίξαι ἐπὶ προτέροισι κακοῖσιν.</p>
<p><a>χ265</a> ὣς ἔφαθ᾽, οἱ δ᾽ ἄρα πάντες ἀκόντισαν ὀξέα δοῦρα</p>
<p><a>χ266</a> ἄντα τιτυσκόμενοι: Δημοπτόλεμον μὲν Ὀδυσσεύς,</p>
<p><a>χ267</a> Εὐρυάδην δ᾽ ἄρα Τηλέμαχος, Ἔλατον δὲ συβώτης,</p>
<p><a>χ268</a> Πείσανδρον δ᾽ ἄρ᾽ ἔπεφνε βοῶν ἐπιβουκόλος ἀνήρ.</p>
<p><a>χ269</a> οἱ μὲν ἔπειθ᾽ ἅμα πάντες ὀδὰξ ἕλον ἄσπετον οὖδας,</p>
<p><a>χ270</a> μνηστῆρες δ᾽ ἀνεχώρησαν μεγάροιο μυχόνδε:</p>
<p><a>χ271</a> τοὶ δ᾽ ἄρ᾽ ἐπήϊξαν, νεκύων δ᾽ ἐξ ἔγχε᾽ ἕλοντο.</p>
<p><a>χ272</a> αὖτις δὲ μνηστῆρες ἀκόντισαν ὀξέα δοῦρα</p>
<p><a>χ273</a> ἱέμενοι: τὰ δὲ πολλὰ ἐτώσια θῆκεν Ἀθήνη.</p>
<p><a>χ274</a> τῶν ἄλλος μὲν σταθμὸν ἐϋσταθέος μεγάροιο</p>
<p><a>χ275</a> βεβλήκειν,  ἄλλος δὲ θύρην πυκινῶς ἀραρυῖαν:</p>
<p><a>χ276</a> ἄλλου δ᾽ ἐν τοίχῳ μελίη πέσε χαλκοβάρεια.</p>
<p><a>χ277</a> Ἀμφιμέδων δ᾽ ἄρα Τηλέμαχον βάλε χεῖρ᾽ ἐπὶ καρπῷ</p>
<p><a>χ278</a> λίγδην, ἄκρον δὲ ῥινὸν δηλήσατο χαλκός.</p>
<p><a>χ279</a> Κτήσιππος δ᾽ Εὔμαιον ὑπὲρ σάκος ἔγχεϊ μακρῷ</p>
<p><a>χ280</a> ὦμον ἐπέγραψεν: τὸ δ᾽ ὑπέρπτατο, πῖπτε δ᾽ ἔραζε.</p>
<p><a>χ281</a> τοὶ δ᾽ αὖτ᾽ ἀμφ᾽ Ὀδυσῆα δαΐφρονα ποικιλομήτην,</p>
<p><a>χ282</a> μνηστήρων ἐς ὅμιλον ἀκόντισαν ὀξέα δοῦρα.</p>
<p><a>χ283</a> ἔνθ᾽ αὖτ᾽ Εὐρυδάμαντα βάλε πτολίπορθος Ὀδυσσεύς,</p>
<p><a>χ284</a> Ἀμφιμέδοντα δὲ Τηλέμαχος, Πόλυβον δὲ συβώτης:</p>
<p><a>χ285</a> Κτήσιππον δ᾽ ἄρ᾽ ἔπειτα βοῶν ἐπιβουκόλος ἀνὴρ</p>
<p><a>χ286</a> βεβλήκει πρὸς στῆθος, ἐπευχόμενος δὲ προσηύδα:</p>
<p><a>χ287</a> ὦ Πολυθερσεΐδη φιλοκέρτομε, μή ποτε πάμπαν</p>
<p><a>χ288</a> εἴκων ἀφραδίῃς μέγα εἰπεῖν, ἀλλὰ θεοῖσιν</p>
<p><a>χ289</a> μῦθον ἐπιτρέψαι, ἐπεὶ ἦ πολὺ φέρτεροί εἰσι.</p>
<p><a>χ290</a> τοῦτό τοι ἀντὶ ποδὸς ξεινήϊον,  ὅν ποτ᾽ ἔδωκας</p>
<p><a>χ291</a> ἀντιθέῳ Ὀδυσῆϊ δόμον κάτ᾽ ἀλητεύοντι.</p>
<p><a>χ292</a> ἦ ῥα βοῶν ἑλίκων ἐπιβουκόλος: αὐτὰρ Ὀδυσσεὺς</p>
<p><a>χ293</a> οὖτα Δαμαστορίδην αὐτοσχεδὸν ἔγχεϊ μακρῷ.</p>
<p><a>χ294</a> Τηλέμαχος δ᾽ Εὐηνορίδην Λειώκριτον οὖτα</p>
<p><a>χ295</a> δουρὶ μέσον κενεῶνα,  διαπρὸ δὲ χαλκὸν ἔλασσεν:</p>
<p><a>χ296</a> ἤριπε δὲ πρηνής, χθόνα δ᾽ ἤλασε παντὶ μετώπῳ.</p>
<p><a>χ297</a> δὴ τότ᾽ Ἀθηναίη φθισίμβροτον αἰγίδ᾽ ἀνέσχεν</p>
<p><a>χ298</a> ὑψόθεν ἐξ ὀροφῆς: τῶν δὲ φρένες ἐπτοίηθεν.</p>
<p><a>χ299</a> οἱ δ᾽ ἐφέβοντο κατὰ μέγαρον βόες ὣς ἀγελαῖαι:</p>
<p><a>χ300</a> τὰς μέν τ᾽ αἰόλος οἶστρος ἐφορμηθεὶς ἐδόνησεν</p>
<p><a>χ301</a> ὥρῃ ἐν εἰαρινῇ, ὅτε τ᾽ ἤματα μακρὰ πέλονται.</p>
<p><a>χ302</a> οἱ δ᾽ ὥς τ᾽ αἰγυπιοὶ γαμψώνυχες ἀγκυλοχεῖλαι,</p>
<p><a>χ303</a> ἐξ ὀρέων ἐλθόντες ἐπ᾽ ὀρνίθεσσι θόρωσι:</p>
<p><a>χ304</a> ταὶ μέν τ᾽ ἐν πεδίῳ νέφεα πτώσσουσαι ἵενται,</p>
<p><a>χ305</a> οἱ δέ τε τὰς ὀλέκουσιν ἐπάλμενοι,  οὐδέ τις ἀλκὴ</p>
<p><a>χ306</a> γίγνεται οὐδὲ φυγή: χαίρουσι δέ τ᾽ ἀνέρες ἄγρῃ:</p>
<p><a>χ307</a> ὣς ἄρα τοὶ μνηστῆρας ἐπεσσύμενοι κατὰ δῶμα</p>
<p><a>χ308</a> τύπτον ἐπιστροφάδην: τῶν δὲ στόνος ὤρνυτ᾽ ἀεικὴς</p>
<p><a>χ309</a> κράτων τυπτομένων, δάπεδον δ᾽ ἅπαν αἵματι θῦε.</p>
<p><a>χ310</a> λειώδης δ᾽ Ὀδυσῆος ἐπεσσύμενος λάβε γούνων,</p>
<p><a>χ311</a> καί μιν λισσόμενος ἔπεα πτερόεντα προσηύδα:</p>
<p><a>χ312</a> γουνοῦμαί σ᾽, Ὀδυσεῦ: σὺ δέ μ᾽ αἴδεο καί μ᾽ ἐλέησον:</p>
<p><a>χ313</a> οὐ γάρ πώ τινά φημι γυναικῶν ἐν μεγάροισιν</p>
<p><a>χ314</a> εἰπεῖν οὐδέ τι ῥέξαι ἀτάσθαλον: ἀλλὰ καὶ ἄλλους</p>
<p><a>χ315</a> παύεσκον μνηστῆρας,  ὅτις τοιαῦτά γε ῥέζοι.</p>
<p><a>χ316</a> ἀλλά μοι οὐ πείθοντο κακῶν ἄπο χεῖρας ἔχεσθαι:</p>
<p><a>χ317</a> τῷ καὶ ἀτασθαλίῃσιν ἀεικέα πότμον ἐπέσπον.</p>
<p><a>χ318</a> αὐτὰρ ἐγὼ μετὰ τοῖσι θυοσκόος οὐδὲν ἐοργὼς</p>
<p><a>χ319</a> κείσομαι, ὡς οὐκ ἔστι χάρις μετόπισθ᾽ εὐεργέων:</p>
<p><a>χ320</a> τὸν δ᾽ ἄρ᾽ ὑπόδρα ἰδὼν προσέφη πολύμητις Ὀδυσσεύς:</p>
<p><a>χ321</a> εἰ μὲν δὴ μετὰ τοῖσι θυοσκόος εὔχεαι εἶναι,</p>
<p><a>χ322</a> πολλάκι που μέλλεις ἀρήμεναι ἐν μεγάροισι</p>
<p><a>χ323</a> τηλοῦ ἐμοὶ νόστοιο τέλος γλυκεροῖο γενέσθαι,</p>
<p><a>χ324</a> σοὶ δ᾽ ἄλοχόν τε φίλην σπέσθαι καὶ τέκνα τεκέσθαι:</p>
<p><a>χ325</a> τῷ οὐκ ἂν θάνατόν γε δυσηλεγέα προφύγοισθα.</p>
<p><a>χ326</a> ὣς ἄρα φωνήσας ξίφος εἵλετο χειρὶ παχείῃ</p>
<p><a>χ327</a> κείμενον, ὅ ῥ᾽ Ἀγέλαος ἀποπροέηκε χαμᾶζε</p>
<p><a>χ328</a> κτεινόμενος: τῷ τόν γε κατ᾽ αὐχένα μέσσον ἔλασσε.</p>
<p><a>χ329</a> φθεγγομένου δ᾽ ἄρα τοῦ γε κάρη κονίῃσιν ἐμίχθη.</p>
<p><a>χ330</a> Τερπιάδης δ᾽ ἔτ᾽ ἀοιδὸς ἀλύσκανε κῆρα μέλαιναν,</p>
<p><a>χ331</a> Φήμιος, ὅς ῥ᾽ ἤειδε μετὰ μνηστῆρσιν ἀνάγκῃ.</p>
<p><a>χ332</a> ἔστη δ᾽ ἐν χείρεσσίν ἔχων φόρμιγγα λίγειαν</p>
<p><a>χ333</a> ἄγχι παρ᾽ ὀρσοθύρην: δίχα δὲ φρεσὶ μερμήριζεν,</p>
<p><a>χ334</a> ἢ ἐκδὺς μεγάροιο Διὸς μεγάλου ποτὶ βωμὸν</p>
<p><a>χ335</a> ἑρκείου ἵζοιτο τετυγμένον,  ἔνθ᾽ ἄρα πολλὰ</p>
<p><a>χ336</a> Λαέρτης Ὀδυσεύς τε βοῶν ἐπὶ μηρί᾽ ἔκηαν,</p>
<p><a>χ337</a> ἦ γούνων λίσσοιτο προσαΐξας Ὀδυσῆα.</p>
<p><a>χ338</a> ὧδε δέ οἱ φρονέοντι δοάσσατο κέρδιον εἶναι,</p>
<p><a>χ339</a> γούνων ἅψασθαι Λαερτιάδεω Ὀδυσῆος.</p>
<p><a>χ340</a> ἦ τοι ὁ φόρμιγγα γλαφυρὴν κατέθηκε χαμᾶζε</p>
<p><a>χ341</a> μεσσηγὺς κρητῆρος ἰδὲ θρόνου ἀργυροήλου,</p>
<p><a>χ342</a> αὐτὸς δ᾽ αὖτ᾽ Ὀδυσῆα προσαΐξας λάβε γούνων,</p>
<p><a>χ343</a> καί μιν λισσόμενος ἔπεα πτερόεντα προσηύδα:</p>
<p><a>χ344</a> γουνοῦμαί σ᾽, Ὀδυσεῦ: σὺ δέ μ᾽ αἴδεο καί μ᾽ ἐλέησον:</p>
<p><a>χ345</a> αὐτῷ τοι μετόπισθ᾽ ἄχος ἔσσεται,  εἴ κεν ἀοιδὸν</p>
<p><a>χ346</a> πέφνῃς, ὅς τε θεοῖσι καὶ ἀνθρώποισιν ἀείδω.</p>
<p><a>χ347</a> αὐτοδίδακτος δ᾽ εἰμί, θεὸς δέ μοι ἐν φρεσὶν οἴμας</p>
<p><a>χ348</a> παντοίας ἐνέφυσεν: ἔοικα δέ τοι παραείδειν</p>
<p><a>χ349</a> ὥς τε θεῷ: τῷ με λιλαίεο δειροτομῆσαι.</p>
<p><a>χ350</a> καί κεν Τηλέμαχος τάδε γ᾽ εἴποι,  σὸς φίλος υἱός,</p>
<p><a>χ351</a> ὡς ἐγὼ οὔ τι ἑκὼν ἐς σὸν δόμον οὐδὲ χατίζων</p>
<p><a>χ352</a> πωλεύμην μνηστῆρσιν ἀεισόμενος μετὰ δαῖτας,</p>
<p><a>χ353</a> ἀλλὰ πολὺ πλέονες καὶ κρείσσονες ἦγον ἀνάγκῃ.</p>
<p><a>χ354</a> ὣς φάτο, τοῦ δ᾽ ἤκουσ᾽ ἱερὴ ἲς Τηλεμάχοιο,</p>
<p><a>χ355</a> αἶψα δ᾽ ἑὸν πατέρα προσεφώνεεν ἐγγὺς ἐόντα:</p>
<p><a>χ356</a> ἴσχεο μηδέ τι τοῦτον ἀναίτιον οὔταε χαλκῷ:</p>
<p><a>χ357</a> καὶ κήρυκα Μέδοντα σαώσομεν, ὅς τέ μευ αἰεὶ</p>
<p><a>χ358</a> οἴκῳ ἐν ἡμετέρῳ κηδέσκετο παιδὸς ἐόντος,</p>
<p><a>χ359</a> εἰ δὴ μή μιν ἔπεφνε Φιλοίτιος ἠὲ συβώτης,</p>
<p><a>χ360</a> ἠὲ σοὶ ἀντεβόλησεν ὀρινομένῳ κατὰ δῶμα.</p>
<p><a>χ361</a> ὣς φάτο, τοῦ δ᾽ ἤκουσε Μέδων πεπνυμένα εἰδώς:</p>
<p><a>χ362</a> πεπτηὼς γὰρ ἔκειτο ὑπὸ θρόνον, ἀμφὶ  δὲ δέρμα</p>
<p><a>χ363</a> ἕστο βοὸς νεόδαρτον, ἀλύσκων κῆρα μέλαιναν.</p>
<p><a>χ364</a> αἶψα δ᾽ ἀπὸ θρόνου ὦρτο, θοῶς δ᾽ ἀπέδυνε βοείην</p>
<p><a>χ365</a> Τηλέμαχον δ᾽ ἄρ᾽ ἔπειτα προσαΐξας λάβε γούνων,</p>
<p><a>χ366</a> καί μιν λισσόμενος ἔπεα πτερόεντα προσηύδα:</p>
<p><a>χ367</a> ὦ φίλ᾽, ἐγὼ μὲν ὅδ᾽ εἰμί, σὺ δ᾽ ἴσχεο εἰπὲ δὲ πατρὶ</p>
<p><a>χ368</a> μή με περισθενέων δηλήσεται ὀξέϊ χαλκῷ,</p>
<p><a>χ369</a> ἀνδρῶν μνηστήρων κεχολωμένος, οἵ οἱ ἔκειρον</p>
<p><a>χ370</a> κτήματ᾽ ἐνὶ μεγάροις,  σὲ δὲ νήπιοι οὐδὲν ἔτιον.</p>
<p><a>χ371</a> τὸν δ᾽ ἐπιμειδήσας προσέφη πολύμητις Ὀδυσσεύς:</p>
<p><a>χ372</a> θάρσει, ἐπεὶ δή σ᾽ οὗτος ἐρύσσατο καὶ ἐσάωσεν,</p>
<p><a>χ373</a> ὄφρα γνῷς κατὰ θυμόν, ἀτὰρ εἴπῃσθα καὶ ἄλλῳ,</p>
<p><a>χ374</a> ὡς κακοεργίης εὐεργεσίη μέγ᾽ ἀμείνων.</p>
<p><a>χ375</a> ἀλλ᾽ ἐξελθόντες μεγάρων ἕζεσθε θύραζε</p>
<p><a>χ376</a> ἐκ φόνου εἰς αὐλήν, σύ τε καὶ πολύφημος ἀοιδός,</p>
<p><a>χ377</a> ὄφρ᾽ ἂν ἐγὼ κατὰ δῶμα πονήσομαι ὅττεό με χρή.</p>
<p><a>χ378</a> ὣς φάτο, τὼ δ᾽ ἔξω βήτην μεγάροιο κιόντε,</p>
<p><a>χ379</a> ἑζέσθην δ᾽ ἄρα τώ γε Διὸς μεγάλου ποτὶ βωμόν,</p>
<p><a>χ380</a> πάντοσε παπταίνοντε,  φόνον ποτιδεγμένω αἰεί.</p>
<p><a>χ381</a> πάπτηνεν δ᾽ Ὀδυσεὺς καθ᾽ ἑὸν δόμον, εἴ τις ἔτ᾽ ἀνδρῶν</p>
<p><a>χ382</a> ζωὸς ὑποκλοπέοιτο, ἀλύσκων κῆρα μέλαιναν.</p>
<p><a>χ383</a> τοὺς δὲ ἴδεν μάλα πάντας ἐν αἵματι καὶ κονίῃσι</p>
<p><a>χ384</a> πεπτεῶτας πολλούς, ὥστ᾽ ἰχθύας, οὕς θ᾽ ἁλιῆες</p>
<p><a>χ385</a> κοῖλον ἐς αἰγιαλὸν πολιῆς ἔκτοσθε θαλάσσης</p>
<p><a>χ386</a> δικτύῳ ἐξέρυσαν πολυωπῷ: οἱ δέ τε πάντες</p>
<p><a>χ387</a> κύμαθ᾽ ἁλὸς ποθέοντες ἐπὶ ψαμάθοισι κέχυνται:</p>
<p><a>χ388</a> τῶν μέν τ᾽ Ἠέλιος φαέθων ἐξείλετο θυμόν:</p>
<p><a>χ389</a> ὣς τότ᾽ ἄρα μνηστῆρες ἐπ᾽ ἀλλήλοισι κέχυντο.</p>
<p><a>χ390</a> δὴ τότε Τηλέμαχον προσέφη πολύμητις Ὀδυσσεύς:</p>
<p><a>χ391</a> Τηλέμαχ᾽, εἰ δ᾽ ἄγε μοι κάλεσον τροφὸν Εὐρύκλειαν,</p>
<p><a>χ392</a> ὄφρα ἔπος εἴπωμι τό μοι καταθύμιόν ἐστιν.</p>
<p><a>χ393</a> ὣς φάτο, Τηλέμαχος δὲ φίλῳ ἐπεπείθετο πατρί,</p>
<p><a>χ394</a> κινήσας δὲ θύρην προσέφη τροφὸν Εὐρύκλειαν:</p>
<p><a>χ395</a> δεῦρο δὴ ὄρσο,  γρηῢ παλαιγενές, ἥ τε γυναικῶν</p>
<p><a>χ396</a> δμῳάων σκοπός ἐσσι κατὰ μέγαρ᾽ ἡμετεράων:</p>
<p><a>χ397</a> ἔρχεο: κικλήσκει σε πατὴρ ἐμός, ὄφρα τι εἴπῃ.</p>
<p><a>χ398</a> ὣς ἄρ᾽ ἐφώνησεν, τῇ δ᾽ ἄπτερος ἔπλετο μῦθος,</p>
<p><a>χ399</a> ὤϊξεν δὲ θύρας μεγάρων εὖ ναιεταόντων,</p>
<p><a>χ400</a> βῆ δ᾽ ἴμεν: αὐτὰρ Τηλέμαχος πρόσθ᾽ ἡγεμόνευεν.</p>
<p><a>χ401</a> εὗρεν ἔπειτ᾽ Ὀδυσῆα μετὰ κταμένοισι νέκυσσιν,</p>
<p><a>χ402</a> αἵματι καὶ λύθρῳ πεπαλαγμένον ὥστε λέοντα,</p>
<p><a>χ403</a> ὅς ῥά τε βεβρωκὼς βοὸς ἔρχεται ἀγραύλοιο:</p>
<p><a>χ404</a> πᾶν δ᾽ ἄρα οἱ στῆθός τε παρήϊά τ᾽ ἀμφοτέρωθεν</p>
<p><a>χ405</a> αἱματόεντα πέλει,  δεινὸς δ᾽ εἰς ὦπα ἰδέσθαι:</p>
<p><a>χ406</a> ὣς Ὀδυσεὺς πεπάλακτο πόδας καὶ χεῖρας ὕπερθεν.</p>
<p><a>χ407</a> ἡ δ᾽ ὡς οὖν νέκυάς τε καὶ ἄσπετον εἴσιδεν αἷμα,</p>
<p><a>χ408</a> ἴθυσέν ῥ᾽ ὀλολύξαι, ἐπεὶ μέγα εἴσιδεν ἔργον:</p>
<p><a>χ409</a> ἀλλ᾽ Ὀδυσεὺς κατέρυκε καὶ ἔσχεθεν ἱεμένην περ,</p>
<p><a>χ410</a> καί μιν φωνήσας ἔπεα πτερόεντα προσηύδα:</p>
<p><a>χ411</a> ἐν θυμῷ, γρηῦ, χαῖρε καὶ ἴσχεο μηδ᾽ ὀλόλυζε:</p>
<p><a>χ412</a> οὐχ ὁσίη κταμένοισιν ἐπ᾽ ἀνδράσιν εὐχετάασθαι.</p>
<p><a>χ413</a> τούσδε δὲ μοῖρ᾽ ἐδάμασσε θεῶν καὶ σχέτλια ἔργα:</p>
<p><a>χ414</a> οὔ τινα γὰρ τίεσκον ἐπιχθονίων ἀνθρώπων,</p>
<p><a>χ415</a> οὐ κακὸν οὐδὲ μὲν ἐσθλόν,  ὅτις σφέας εἰσαφίκοιτο:</p>
<p><a>χ416</a> τῷ καὶ ἀτασθαλίῃσιν ἀεικέα πότμον ἐπέσπον.</p>
<p><a>χ417</a> ἀλλ᾽ ἄγε μοι σὺ γυναῖκας ἐνὶ μεγάροις κατάλεξον,</p>
<p><a>χ418</a> αἵ τέ μ᾽ ἀτιμάζουσι καὶ αἳ νηλείτιδές εἰσιν.</p>
<p><a>χ419</a> τὸν δ᾽ αὖτε προσέειπε φίλη τροφὸς Εὐρύκλεια:</p>
<p><a>χ420</a> τοιγὰρ ἐγώ τοι,  τέκνον, ἀληθείην καταλέξω.</p>
<p><a>χ421</a> πεντήκοντά τοί εἰσιν ἐνὶ μεγάροισι γυναῖκες</p>
<p><a>χ422</a> δμῳαί, τὰς μέν τ᾽ ἔργα διδάξαμεν ἐργάζεσθαι,</p>
<p><a>χ423</a> εἴριά τε ξαίνειν καὶ δουλοσύνην ἀνέχεσθαι:</p>
<p><a>χ424</a> τάων δώδεκα πᾶσαι ἀναιδείης ἐπέβησαν,</p>
<p><a>χ425</a> οὔτ᾽ ἐμὲ τίουσαι οὔτ᾽ αὐτὴν Πηνελόπειαν.</p>
<p><a>χ426</a> Τηλέμαχος δὲ νέον μὲν ἀέξετο, οὐδέ ἑ μήτηρ</p>
<p><a>χ427</a> σημαίνειν εἴασκεν ἐπὶ δμῳῇσι γυναιξίν.</p>
<p><a>χ428</a> ἀλλ᾽ ἄγ᾽ ἐγὼν ἀναβᾶσ᾽ ὑπερώϊα σιγαλόεντα</p>
<p><a>χ429</a> εἴπω σῇ ἀλόχῳ, τῇ τις θεὸς ὕπνον ἐπῶρσε.</p>
<p><a>χ430</a> τὴν δ᾽ ἀπαμειβόμενος προσέφη πολύμητις Ὀδυσσεύς</p>
<p><a>χ431</a> μή πω τήνδ᾽ ἐπέγειρε: σὺ δ᾽ ἐνθάδε εἰπὲ γυναιξὶν</p>
<p><a>χ432</a> ἐλθέμεν, αἵ περ πρόσθεν ἀεικέα μηχανόωντο.</p>
<p><a>χ433</a> ὣς ἄρ᾽ ἔφη, γρηῢς δὲ διὲκ μεγάροιο βεβήκει</p>
<p><a>χ434</a> ἀγγελέουσα γυναιξὶ καὶ ὀτρυνέουσα νέεσθαι.</p>
<p><a>χ435</a> αὐτὰρ ὁ Τηλέμαχον καὶ βουκόλον ἠδὲ συβώτην</p>
<p><a>χ436</a> εἰς ἓ καλεσσάμενος ἔπεα πτερόεντα προσηύδα:</p>
<p><a>χ437</a> ἄρχετε νῦν νέκυας φορέειν καὶ ἄνωχθε γυναῖκας:</p>
<p><a>χ438</a> αὐτὰρ ἔπειτα θρόνους περικαλλέας ἠδὲ τραπέζας</p>
<p><a>χ439</a> ὕδατι καὶ σπόγγοισι πολυτρήτοισι καθαίρειν.</p>
<p><a>χ440</a> αὐτὰρ ἐπὴν δὴ πάντα δόμον κατακοσμήσησθε,</p>
<p><a>χ441</a> δμῳὰς ἐξαγαγόντες ἐϋσταθέος μεγάροιο,</p>
<p><a>χ442</a> μεσσηγύς τε θόλου καὶ ἀμύμονος ἕρκεος αὐλῆς,</p>
<p><a>χ443</a> θεινέμεναι ξίφεσιν τανυήκεσιν, εἰς ὅ κε πασέων</p>
<p><a>χ444</a> ψυχὰς ἐξαφέλησθε καὶ ἐκλελάθωντ᾽ Ἀφροδίτης,</p>
<p><a>χ445</a> τὴν ἄρ᾽ ὑπὸ μνηστῆρσιν ἔχον μίσγοντό τε λάθρη.</p>
<p><a>χ446</a> ὣς ἔφαθ᾽, αἱ δὲ γυναῖκες ἀολλέες ἦλθον ἅπασαι,</p>
<p><a>χ447</a> αἴν᾽ ὀλοφυρόμεναι, θαλερὸν κατὰ δάκρυ χέουσαι.</p>
<p><a>χ448</a> πρῶτα μὲν οὖν νέκυας φόρεον κατατεθνηῶτας,</p>
<p><a>χ449</a> κὰδ δ᾽ ἄρ᾽ ὑπ᾽ αἰθούσῃ τίθεσαν εὐερκέος αὐλῆς,</p>
<p><a>χ450</a> ἀλλήλοισιν ἐρείδουσαι: σήμαινε δ᾽ Ὀδυσσεὺς</p>
<p><a>χ451</a> αὐτὸς ἐπισπέρχων:  ταὶ δ᾽ ἐκφόρεον καὶ ἀνάγκῃ.</p>
<p><a>χ452</a> αὐτὰρ ἔπειτα θρόνους περικαλλέας ἠδὲ τραπέζας</p>
<p><a>χ453</a> ὕδατι καὶ σπόγγοισι πολυτρήτοισι κάθαιρον.</p>
<p><a>χ454</a> αὐτὰρ Τηλέμαχος καὶ βουκόλος ἠδὲ συβώτῃς</p>
<p><a>χ455</a> λίστροισιν δάπεδον πύκα ποιητοῖο δόμοιο</p>
<p><a>χ456</a> ξῦον: ταὶ δ᾽ ἐφόρεον δμῳαί, τίθεσαν δὲ θύραζε.</p>
<p><a>χ457</a> αὐτὰρ ἐπειδὴ πᾶν μέγαρον διεκοσμήσαντο,</p>
<p><a>χ458</a> δμῳὰς δ᾽ ἐξαγαγόντες ἐϋσταθέος μεγάροιο,</p>
<p><a>χ459</a> μεσσηγύς τε θόλου καὶ ἀμύμονος ἕρκεος αὐλῆς,</p>
<p><a>χ460</a> εἴλεον ἐν στείνει,  ὅθεν οὔ πως ἦεν ἀλύξαι.</p>
<p><a>χ461</a> τοῖσι δὲ Τηλέμαχος πεπνυμένος ἦρχ᾽ ἀγορεύειν:</p>
<p><a>χ462</a> μὴ μὲν δὴ καθαρῷ θανάτῳ ἀπὸ θυμὸν ἑλοίμην</p>
<p><a>χ463</a> τάων, αἳ δὴ ἐμῇ κεφαλῇ κατ᾽ ὀνείδεα χεῦαν</p>
<p><a>χ464</a> μητέρι θ᾽ ἡμετέρῃ παρά τε μνηστῆρσιν ἴαυον.</p>
<p><a>χ465</a> ὣς ἄρ᾽ ἔφη,  καὶ πεῖσμα νεὸς κυανοπρῴροιο</p>
<p><a>χ466</a> κίονος ἐξάψας μεγάλης περίβαλλε θόλοιο,</p>
<p><a>χ467</a> ὑψόσ᾽ ἐπεντανύσας, μή τις ποσὶν οὖδας ἵκοιτο.</p>
<p><a>χ468</a> ὡς δ᾽ ὅτ᾽ ἂν ἢ κίχλαι τανυσίπτεροι ἠὲ πέλειαι</p>
<p><a>χ469</a> ἕρκει ἐνιπλήξωσι, τό θ᾽ ἑστήκῃ ἐνὶ θάμνῳ,</p>
<p><a>χ470</a> αὖλιν ἐσιέμεναι,  στυγερὸς δ᾽ ὑπεδέξατο κοῖτος,</p>
<p><a>χ471</a> ὣς αἵ γ᾽ ἑξείης κεφαλὰς ἔχον, ἀμφὶ δὲ πάσαις</p>
<p><a>χ472</a> δειρῇσι βρόχοι ἦσαν, ὅπως οἴκτιστα θάνοιεν.</p>
<p><a>χ473</a> ἤσπαιρον δὲ πόδεσσι μίνυνθά περ οὔ τι μάλα δήν.</p>
<p><a>χ474</a> ἐκ δὲ Μελάνθιον ἦγον ἀνὰ πρόθυρόν τε καὶ αὐλήν:</p>
<p><a>χ475</a> τοῦ δ᾽ ἀπὸ μὲν ῥῖνάς τε καὶ οὔατα νηλέϊ χαλκῷ</p>
<p><a>χ476</a> τάμνον, μήδεά τ᾽ ἐξέρυσαν, κυσὶν ὠμὰ δάσασθαι,</p>
<p><a>χ477</a> χεῖράς τ᾽ ἠδὲ πόδας κόπτον κεκοτηότι θυμῷ.</p>
<p><a>χ478</a> οἱ μὲν ἔπειτ᾽ ἀπονιψάμενοι χεῖράς τε πόδας τε</p>
<p><a>χ479</a> εἰς Ὀδυσῆα δόμονδε κίον, τετέλεστο δὲ ἔργον:</p>
<p><a>χ480</a> αὐτὰρ ὅ γε προσέειπε φίλην τροφὸν Εὐρύκλειαν:</p>
<p><a>χ481</a> οἶσε θέειον, γρηΰ, κακῶν ἄκος, οἶσε δέ μοι πῦρ,</p>
<p><a>χ482</a> ὄφρα θεειώσω μέγαρον: σὺ δὲ Πηνελόπειαν</p>
<p><a>χ483</a> ἐλθεῖν ἐνθάδ᾽ ἄνωχθι σὺν ἀμφιπόλοισι γυναιξί:</p>
<p><a>χ484</a> πάσας δ᾽ ὄτρυνον δμῳὰς κατὰ δῶμα νέεσθαι.</p>
<p><a>χ485</a> τὸν δ᾽ αὖτε προσέειπε φίλη τροφὸς Εὐρύκλεια:</p>
<p><a>χ486</a> ναὶ δὴ ταῦτά γε, τέκνον ἐμόν, κατὰ μοῖραν ἔειπες.</p>
<p><a>χ487</a> ἀλλ᾽ ἄγε τοι χλαῖνάν τε χιτῶνά τε εἵματ᾽ ἐνείκω,</p>
<p><a>χ488</a> μηδ᾽ οὕτω ῥάκεσιν πεπυκασμένος εὐρέας ὤμους</p>
<p><a>χ489</a> ἕσταθ᾽ ἐνὶ μεγάροισι: νεμεσσητὸν δέ κεν εἴη.</p>
<p><a>χ490</a> τὴν δ᾽ ἀπαμειβόμενος προσέφη πολύμητις Ὀδυσσεύς:</p>
<p><a>χ491</a> πῦρ νῦν μοι πρώτιστον ἐνὶ μεγάροισι γενέσθω.</p>
<p><a>χ492</a> ὣς ἔφατ᾽, οὐδ᾽ ἀπίθησε φίλη τροφὸς Εὐρύκλεια,</p>
<p><a>χ493</a> ἤνεικεν δ᾽ ἄρα πῦρ καὶ θήϊον: αὐτὰρ Ὀδυσσεὺς</p>
<p><a>χ494</a> εὖ διεθείωσεν μέγαρον καὶ δῶμα καὶ αὐλήν.</p>
<p><a>χ495</a> γρηῢς δ᾽ αὖτ᾽ ἀπέβη διὰ δώματα κάλ᾽ Ὀδυσῆος</p>
<p><a>χ496</a> ἀγγελέουσα γυναιξὶ καὶ ὀτρυνέουσα νέεσθαι:</p>
<p><a>χ497</a> αἱ δ᾽ ἴσαν ἐκ μεγάροιο δάος μετὰ χερσὶν ἔχουσαι.</p>
<p><a>χ498</a> αἱ μὲν ἄρ᾽ ἀμφεχέοντο καὶ ἠσπάζοντ᾽ Ὀδυσῆα,</p>
<p><a>χ499</a> καὶ κύνεον ἀγαπαξόμεναι κεφαλήν τε καὶ ὤμους</p>
<p><a>χ500</a> χεῖράς τ᾽ αἰνύμεναι: τὸν δὲ γλυκὺς ἵμερος ᾕρει</p>
<p><a>χ501</a> κλαυθμοῦ καὶ στοναχῆς, γίγνωσκε δ᾽ ἄρα φρεσὶ πάσας.</p>
<h4 class="C2">Book 23</h4><p><a>ψ1</a> γρηῢς δ᾽ εἰς ὑπερῷ᾽ ἀνεβήσετο καγχαλόωσα,</p>
<p><a>ψ2</a> δεσποίνῃ ἐρέουσα φίλον πόσιν ἔνδον ἐόντα:</p>
<p><a>ψ3</a> γούνατα δ᾽ ἐρρώσαντο, πόδες δ᾽ ὑπερικταίνοντο.</p>
<p><a>ψ4</a> στῆ δ᾽ ἄρ᾽ ὑπὲρ κεφαλῆς καί μιν πρὸς μῦθον ἔειπεν:</p>
<p><a>ψ5</a> ἔγρεο,  Πηνελόπεια, φίλον τέκος, ὄφρα ἴδηαι</p>
<p><a>ψ6</a> ὀφθαλμοῖσι τεοῖσι τά τ᾽ ἔλδεαι ἤματα πάντα.</p>
<p><a>ψ7</a> ἦλθ᾽ Ὀδυσεὺς καὶ οἶκον ἱκάνεται, ὀψέ περ ἐλθών.</p>
<p><a>ψ8</a> μνηστῆρας δ᾽ ἔκτεινεν ἀγήνορας, οἵ θ᾽ ἑὸν οἶκον</p>
<p><a>ψ9</a> κήδεσκον καὶ κτήματ᾽ ἔδον βιόωντό τε παῖδα.</p>
<p><a>ψ10</a> τὴν δ᾽ αὖτε προσέειπε περίφρων Πηνελόπεια:</p>
<p><a>ψ11</a> μαῖα φίλη, μάργην σε θεοὶ θέσαν, οἵ τε δύνανται</p>
<p><a>ψ12</a> ἄφρονα ποιῆσαι καὶ ἐπίφρονά περ μάλ᾽ ἐόντα,</p>
<p><a>ψ13</a> καί τε χαλιφρονέοντα σαοφροσύνης ἐπέβησαν:</p>
<p><a>ψ14</a> οἵ σέ περ ἔβλαψαν: πρὶν δὲ φρένας αἰσίμη ἦσθα.</p>
<p><a>ψ15</a> τίπτε με λωβεύεις πολυπενθέα θυμὸν ἔχουσαν</p>
<p><a>ψ16</a> ταῦτα παρὲξ ἐρέουσα καὶ ἐξ ὕπνου μ᾽ ἀνεγείρεις</p>
<p><a>ψ17</a> ἡδέος, ὅς μ᾽ ἐπέδησε φίλα βλέφαρ᾽ ἀμφικαλύψας;</p>
<p><a>ψ18</a> οὐ γάρ πω τοιόνδε κατέδραθον, ἐξ οὗ Ὀδυσσεὺς</p>
<p><a>ψ19</a> ᾤχετ᾽ ἐποψόμενος Κακοΐλιον οὐκ ὀνομαστήν.</p>
<p><a>ψ20</a> ἀλλ᾽ ἄγε νῦν κατάβηθι καὶ ἂψ ἔρχευ μέγαρόνδε.</p>
<p><a>ψ21</a> εἰ γάρ τίς μ᾽ ἄλλη γε γυναικῶν, αἵ μοι ἔασι,</p>
<p><a>ψ22</a> ταῦτ᾽ ἐλθοῦσ᾽ ἤγγειλε καὶ ἐξ ὕπνου ἀνέγειρεν,</p>
<p><a>ψ23</a> τῷ κε τάχα στυγερῶς μιν ἐγὼν ἀπέπεμψα νέεσθαι</p>
<p><a>ψ24</a> αὖτις ἔσω μέγαρον: σὲ δὲ τοῦτό γε γῆρας ὀνήσει.</p>
<p><a>ψ25</a> τὴν δ᾽ αὖτε προσέειπε φίλη τροφὸς Εὐρύκλεια:</p>
<p><a>ψ26</a> οὔ τί σε λωβεύω, τέκνον φίλον, ἀλλ᾽ ἔτυμόν τοι</p>
<p><a>ψ27</a> ἦλθ᾽ Ὀδυσεὺς καὶ οἶκον ἱκάνεται, ὡς ἀγορεύω,</p>
<p><a>ψ28</a> ὁ ξεῖνος, τὸν πάντες ἀτίμων ἐν μεγάροισι.</p>
<p><a>ψ29</a> Τηλέμαχος δ᾽ ἄρα μιν πάλαι ᾔδεεν ἔνδον ἐόντα,</p>
<p><a>ψ30</a> ἀλλὰ σαοφροσύνῃσι νοήματα πατρὸς ἔκευθεν,</p>
<p><a>ψ31</a> ὄφρ᾽ ἀνδρῶν τίσαιτο βίην ὑπερηνορεόντων.</p>
<p><a>ψ32</a> ὣς ἔφαθ᾽, ἡ δ᾽ ἐχάρη καὶ ἀπὸ λέκτροιο θοροῦσα</p>
<p><a>ψ33</a> γρηῒ περιπλέχθη, βλεφάρων δ᾽ ἀπὸ δάκρυον ἧκεν:</p>
<p><a>ψ34</a> καί μιν φωνήσασ᾽ ἔπεα πτερόεντα προσηύδα:</p>
<p><a>ψ35</a> εἰ δ᾽ ἄγε δή μοι,  μαῖα φίλη, νημερτὲς ἐνίσπες,</p>
<p><a>ψ36</a> εἰ ἐτεὸν δὴ οἶκον ἱκάνεται, ὡς ἀγορεύεις,</p>
<p><a>ψ37</a> ὅππως δὴ μνηστῆρσιν ἀναιδέσι χεῖρας ἐφῆκε</p>
<p><a>ψ38</a> μοῦνος ἐών, οἱ δ᾽ αἰὲν ἀολλέες ἔνδον ἔμιμνον.</p>
<p><a>ψ39</a> τὴν δ᾽ αὖτε προσέειπε φίλη τροφὸς Εὐρύκλεια:</p>
<p><a>ψ40</a> οὐκ ἴδον,  οὐ πυθόμην, ἀλλὰ στόνον οἶον ἄκουσα</p>
<p><a>ψ41</a> κτεινομένων: ἡμεῖς δὲ μυχῷ θαλάμων εὐπήκτων</p>
<p><a>ψ42</a> ἥμεθ᾽ ἀτυζόμεναι, σανίδες δ᾽ ἔχον εὖ ἀραρυῖαι,</p>
<p><a>ψ43</a> πρίν γ᾽ ὅτε δή με σὸς υἱὸς ἀπὸ μεγάροιο κάλεσσε</p>
<p><a>ψ44</a> Τηλέμαχος: τὸν γάρ ῥα πατὴρ προέηκε καλέσσαι.</p>
<p><a>ψ45</a> εὗρον ἔπειτ᾽ Ὀδυσῆα μετὰ κταμένοισι νέκυσσιν</p>
<p><a>ψ46</a> ἑσταόθ᾽: οἱ δέ μιν ἀμφί, κραταίπεδον οὖδας ἔχοντες,</p>
<p><a>ψ47</a> κείατ᾽ ἐπ᾽ ἀλλήλοισιν: ἰδοῦσά κε θυμὸν ἰάνθης.</p>
<p><a>ψ48</a> νῦν δ᾽ οἱ μὲν δὴ πάντες ἐπ᾽ αὐλείῃσι θύρῃσιν</p>
<p><a>ψ49</a> ἀθρόοι,  αὐτὰρ ὁ δῶμα θεειοῦται περικαλλές,</p>
<p><a>ψ50</a> πῦρ μέγα κηάμενος: σὲ δέ με προέηκε καλέσσαι.</p>
<p><a>ψ51</a> ἀλλ᾽ ἕπευ, ὄφρα σφῶϊν ἐϋφροσύνης ἐπιβῆτον</p>
<p><a>ψ52</a> ἀμφοτέρω φίλον ἦτορ, ἐπεὶ κακὰ πολλὰ πέποσθε.</p>
<p><a>ψ53</a> νῦν δ᾽ ἤδη τόδε μακρὸν ἐέλδωρ ἐκτετέλεσται:</p>
<p><a>ψ54</a> ἦλθε μὲν αὐτὸς ζωὸς ἐφέστιος,  εὗρε δὲ καὶ σὲ</p>
<p><a>ψ55</a> καὶ παῖδ᾽ ἐν μεγάροισι: κακῶς δ᾽ οἵ πέρ μιν ἔρεζον</p>
<p><a>ψ56</a> μνηστῆρες, τοὺς πάντας ἐτίσατο ᾧ ἐνὶ οἴκῳ.</p>
<p><a>ψ57</a> τὴν δ᾽ αὖτε προσέειπε περίφρων Πηνελόπεια:</p>
<p><a>ψ58</a> μαῖα φίλη, μή πω μέγ᾽ ἐπεύχεο καγχαλόωσα.</p>
<p><a>ψ59</a> οἶσθα γὰρ ὥς κ᾽ ἀσπαστὸς ἐνὶ μεγάροισι φανείη</p>
<p><a>ψ60</a> πᾶσι, μάλιστα δ᾽ ἐμοί τε καὶ υἱέϊ, τὸν τεκόμεσθα:</p>
<p><a>ψ61</a> ἀλλ᾽ οὐκ ἔσθ᾽ ὅδε μῦθος ἐτήτυμος, ὡς ἀγορεύεις,</p>
<p><a>ψ62</a> ἀλλά τις ἀθανάτων κτεῖνε μνηστῆρας ἀγαυούς,</p>
<p><a>ψ63</a> ὕβριν ἀγασσάμενος θυμαλγέα καὶ κακὰ ἔργα.</p>
<p><a>ψ64</a> οὔ τινα γὰρ τίεσκον ἐπιχθονίων ἀνθρώπων,</p>
<p><a>ψ65</a> οὐ κακὸν οὐδὲ μὲν ἐσθλόν, ὅτις σφέας εἰσαφίκοιτο:</p>
<p><a>ψ66</a> τῷ δι᾽ ἀτασθαλίας ἔπαθον κακόν: αὐτὰρ Ὀδυσσεὺς</p>
<p><a>ψ67</a> ὤλεσε τηλοῦ νόστον Ἀχαιΐδος, ὤλετο δ᾽ αὐτός.</p>
<p><a>ψ68</a> τὴν δ᾽ ἠμείβετ᾽ ἔπειτα φίλη τροφὸς Εὐρύκλεια:</p>
<p><a>ψ69</a> τέκνον ἐμόν,  ποῖόν σε ἔπος φύγεν ἕρκος ὀδόντων,</p>
<p><a>ψ70</a> ἣ πόσιν ἔνδον ἐόντα παρ᾽ ἐσχάρῃ οὔ ποτ᾽ ἔφησθα</p>
<p><a>ψ71</a> οἴκαδ᾽ ἐλεύσεσθαι: θυμὸς δέ τοι αἰὲν ἄπιστος.</p>
<p><a>ψ72</a> ἀλλ᾽ ἄγε τοι καὶ σῆμα ἀριφραδὲς ἄλλο τι εἴπω,</p>
<p><a>ψ73</a> οὐλήν, τήν ποτέ μιν σῦς ἤλασε λευκῷ ὀδόντι.</p>
<p><a>ψ74</a> τὴν ἀπονίζουσα φρασάμην,  ἔθελον δὲ σοὶ αὐτῇ</p>
<p><a>ψ75</a> εἰπέμεν: ἀλλά με κεῖνος ἑλὼν ἐπὶ μάστακα χερσὶν</p>
<p><a>ψ76</a> οὐκ ἔα εἰπέμεναι πολυϊδρείῃσι νόοιο.</p>
<p><a>ψ77</a> ἀλλ᾽ ἕπευ: αὐτὰρ ἐγὼν ἐμέθεν περιδώσομαι αὐτῆς,</p>
<p><a>ψ78</a> αἴ κέν σ᾽ ἐξαπάφω, κτεῖναί μ᾽ οἰκτίστῳ ὀλέθρῳ.</p>
<p><a>ψ79</a> τὴν δ᾽ ἠμείβετ᾽ ἔπειτα περίφρων Πηνελόπεια:</p>
<p><a>ψ80</a> μαῖα φίλη, χαλεπόν σε θεῶν αἰειγενετάων</p>
<p><a>ψ81</a> δήνεα εἴρυσθαι, μὰλα περ πολύϊδριν ἐοῦσαν.</p>
<p><a>ψ82</a> ἀλλ᾽ ἔμπης ἴομεν μετὰ παῖδ᾽ ἐμόν, ὄφρα ἴδωμαι</p>
<p><a>ψ83</a> ἄνδρας μνηστῆρας τεθνηότας, ἠδ᾽ ὃς ἔπεφνεν.</p>
<p><a>ψ84</a> ὣς φαμένη κατέβαιν᾽ ὑπερώϊα: πολλὰ δέ οἱ κῆρ</p>
<p><a>ψ85</a> ὥρμαιν᾽, ἢ ἀπάνευθε φίλον πόσιν ἐξερεείνοι,</p>
<p><a>ψ86</a> ἦ παρστᾶσα κύσειε κάρη καὶ χεῖρε λαβοῦσα.</p>
<p><a>ψ87</a> ἡ δ᾽ ἐπεὶ εἰσῆλθεν καὶ ὑπέρβη λάϊνον οὐδόν,</p>
<p><a>ψ88</a> ἕζετ᾽ ἔπειτ᾽ Ὀδυσῆος ἐναντίη, ἐν πυρὸς αὐγῇ,</p>
<p><a>ψ89</a> τοίχου τοῦ ἑτέρου: ὁ δ᾽ ἄρα πρὸς κίονα μακρὴν</p>
<p><a>ψ90</a> ἧστο κάτω ὁρόων, ποτιδέγμενος εἴ τί μιν εἴποι</p>
<p><a>ψ91</a> ἰφθίμη παράκοιτις, ἐπεὶ ἴδεν ὀφθαλμοῖσιν.</p>
<p><a>ψ92</a> ἡ δ᾽ ἄνεω δὴν ἧστο, τάφος δέ οἱ ἦτορ ἵκανεν:</p>
<p><a>ψ93</a> ὄψει δ᾽ ἄλλοτε μέν μιν ἐνωπαδίως ἐσίδεσκεν,</p>
<p><a>ψ94</a> ἄλλοτε δ᾽ ἀγνώσασκε κακὰ χροῒ εἵματ᾽ ἔχοντα.</p>
<p><a>ψ95</a> Τηλέμαχος δ᾽ ἐνένιπεν ἔπος τ᾽ ἔφατ᾽ ἔκ τ᾽ ὀνόμαξε:</p>
<p><a>ψ96</a> μῆτερ ἐμή, δύσμητερ, ἀπηνέα θυμὸν ἔχουσα,</p>
<p><a>ψ97</a> τίφθ᾽ οὕτω πατρὸς νοσφίζεαι, οὐδὲ παρ᾽ αὐτὸν</p>
<p><a>ψ98</a> ἑζομένη μύθοισιν ἀνείρεαι οὐδὲ μεταλλᾷς;</p>
<p><a>ψ99</a> οὐ μέν κ᾽ ἄλλη γ᾽ ὧδε γυνὴ τετληότι θυμῷ</p>
<p><a>ψ100</a> ἀνδρὸς ἀφεσταίη, ὅς οἱ κακὰ πολλὰ μογήσας</p>
<p><a>ψ101</a> ἔλθοι ἐεικοστῷ ἔτεϊ ἐς πατρίδα γαῖαν:</p>
<p><a>ψ102</a> σοὶ δ᾽ αἰεὶ κραδίη στερεωτέρη ἐστὶ λίθοιο.</p>
<p><a>ψ103</a> τὸν δ᾽ αὖτε προσέειπε περίφρων Πηνελόπεια:</p>
<p><a>ψ104</a> τέκνον ἐμόν,  θυμός μοι ἐνὶ στήθεσσι τέθηπεν,</p>
<p><a>ψ105</a> οὐδέ τι προσφάσθαι δύναμαι ἔπος οὐδ᾽ ἐρέεσθαι</p>
<p><a>ψ106</a> οὐδ᾽ εἰς ὦπα ἰδέσθαι ἐναντίον. εἰ δ᾽ ἐτεὸν δὴ</p>
<p><a>ψ107</a> ἔστ᾽ Ὀδυσεὺς καὶ οἶκον ἱκάνεται, ἦ μάλα νῶϊ</p>
<p><a>ψ108</a> γνωσόμεθ᾽ ἀλλήλων καὶ λώϊον: ἔστι γὰρ ἡμῖν</p>
<p><a>ψ109</a> σήμαθ᾽,  ἃ δὴ καὶ νῶϊ κεκρυμμένα ἴδμεν ἀπ᾽ ἄλλων.</p>
<p><a>ψ110</a> ὣς φάτο, μείδησεν δὲ πολύτλας δῖος Ὀδυσσεύς,</p>
<p><a>ψ111</a> αἶψα δὲ Τηλέμαχον ἔπεα πτερόεντα προσηύδα:</p>
<p><a>ψ112</a> Τηλέμαχ᾽, ἦ τοι μητέρ᾽ ἐνὶ μεγάροισιν ἔασον</p>
<p><a>ψ113</a> πειράζειν ἐμέθεν: τάχα δὲ φράσεται καὶ ἄρειον.</p>
<p><a>ψ114</a> νῦν δ᾽ ὅττι ῥυπόω,  κακὰ δὲ χροῒ εἵματα εἷμαι,</p>
<p><a>ψ115</a> τοὔνεκ᾽ ἀτιμάζει με καὶ οὔ πω φησὶ τὸν εἶναι.</p>
<p><a>ψ116</a> ἡμεῖς δὲ φραζώμεθ᾽ ὅπως ὄχ᾽ ἄριστα γένηται.</p>
<p><a>ψ117</a> καὶ γάρ τίς θ᾽ ἕνα φῶτα κατακτείνας ἐνὶ δήμῳ,</p>
<p><a>ψ118</a> ᾧ μὴ πολλοὶ ἔωσιν ἀοσσητῆρες ὀπίσσω,</p>
<p><a>ψ119</a> φεύγει πηούς τε προλιπὼν καὶ πατρίδα γαῖαν:</p>
<p><a>ψ120</a> ἡμεῖς δ᾽ ἕρμα πόληος ἀπέκταμεν, οἳ μέγ᾽ ἄριστοι</p>
<p><a>ψ121</a> κούρων εἰν Ἰθάκῃ: τὰ δέ σε φράζεσθαι ἄνωγα.</p>
<p><a>ψ122</a> τὸν δ᾽ αὖ Τηλέμαχος πεπνυμένος ἀντίον ηὔδα:</p>
<p><a>ψ123</a> αὐτὸς ταῦτά γε λεῦσσε, πάτερ φίλε: σὴν γὰρ ἀρίστην</p>
<p><a>ψ124</a> μῆτιν ἐπ᾽ ἀνθρώπους φάσ᾽ ἔμμεναι,  οὐδέ κέ τίς τοι</p>
<p><a>ψ125</a> ἄλλος ἀνὴρ ἐρίσειε καταθνητῶν ἀνθρώπων.</p>
<p><a>ψ126</a> ἡμεῖς δ᾽ ἐμμεμαῶτες ἅμ᾽ ἑψόμεθ᾽, οὐδέ τί φημι</p>
<p><a>ψ127</a> ἀλκῆς δευήσεσθαι, ὅση δύναμίς γε πάρεστιν.</p>
<p><a>ψ128</a> τὸν δ᾽ ἀπαμειβόμενος προσέφη πολύμητις Ὀδυσσεύς</p>
<p><a>ψ129</a> τοιγὰρ ἐγὼν ἐρέω ὥς μοι δοκεῖ εἶναι ἄριστα.</p>
<p><a>ψ130</a> πρῶτα μὲν ἂρ λούσασθε καὶ ἀμφιέσασθε χιτῶνας,</p>
<p><a>ψ131</a> δμῳὰς δ᾽ ἐν μεγάροισιν ἀνώγετε εἵμαθ᾽ ἑλέσθαι:</p>
<p><a>ψ132</a> αὐτὰρ θεῖος ἀοιδὸς ἔχων φόρμιγγα λίγειαν</p>
<p><a>ψ133</a> ἡμῖν ἡγείσθω φιλοπαίγμονος ὀρχηθμοῖο,</p>
<p><a>ψ134</a> ὥς κέν τις φαίη γάμον ἔμμεναι ἐκτὸς ἀκούων,</p>
<p><a>ψ135</a> ἢ ἀν᾽ ὁδὸν στείχων, ἢ οἳ περιναιετάουσι:</p>
<p><a>ψ136</a> μὴ πρόσθε κλέος εὐρὺ φόνου κατὰ ἄστυ γένηται</p>
<p><a>ψ137</a> ἀνδρῶν μνηστήρων, πρίν γ᾽ ἡμέας ἐλθέμεν ἔξω</p>
<p><a>ψ138</a> ἀγρὸν ἐς ἡμέτερον πολυδένδρεον: ἔνθα δ᾽ ἔπειτα</p>
<p><a>ψ139</a> φρασσόμεθ᾽ ὅττι κε κέρδος Ὀλύμπιος ἐγγυαλίξῃ.</p>
<p><a>ψ140</a> ὣς ἔφαθ᾽, οἱ δ᾽ ἄρα τοῦ μάλα μὲν κλύον ἠδ᾽ ἐπίθοντο</p>
<p><a>ψ141</a> πρῶτα μὲν οὖν λούσαντο καὶ ἀμφιέσαντο χιτῶνας,</p>
<p><a>ψ142</a> ὅπλισθεν δὲ γυναῖκες: ὁ δ᾽ εἵλετο θεῖος ἀοιδὸς</p>
<p><a>ψ143</a> φόρμιγγα γλαφυρήν, ἐν δέ σφισιν ἵμερον ὦρσε</p>
<p><a>ψ144</a> μολπῆς τε γλυκερῆς καὶ ἀμύμονος ὀρχηθμοῖο.</p>
<p><a>ψ145</a> τοῖσιν δὲ μέγα δῶμα περιστεναχίζετο ποσσὶν</p>
<p><a>ψ146</a> ἀνδρῶν παιζόντων καλλιζώνων τε γυναικῶν.</p>
<p><a>ψ147</a> ὧδε δέ τις εἴπεσκε δόμων ἔκτοσθεν ἀκούων:</p>
<p><a>ψ148</a> ἦ μάλα δή τις ἔγημε πολυμνήστην βασίλειαν:</p>
<p><a>ψ149</a> σχετλίη,  οὐδ᾽ ἔτλη πόσιος οὗ κουριδίοιο</p>
<p><a>ψ150</a> εἴρυσθαι μέγα δῶμα διαμπερές, ἧος ἵκοιτο.</p>
<p><a>ψ151</a> ὣς ἄρα τις εἴπεσκε, τὰ δ᾽ οὐκ ἴσαν ὡς ἐτέτυκτο.</p>
<p><a>ψ152</a> αὐτὰρ Ὀδυσσῆα μεγαλήτορα ᾧ ἐνὶ οἴκῳ</p>
<p><a>ψ153</a> Εὐρυνόμη ταμίη λοῦσεν καὶ χρῖσεν ἐλαίῳ,</p>
<p><a>ψ154</a> ἀμφὶ δέ μιν φᾶρος καλὸν βάλεν ἠδὲ χιτῶνα:</p>
<p><a>ψ155</a> αὐτὰρ κὰκ κεφαλῆς κάλλος πολὺ χεῦεν Ἀθήνη</p>
<p><a>ψ156</a> μείζονά τ᾽ εἰσιδέειν καὶ πάσσονα: κὰδ δὲ κάρητος</p>
<p><a>ψ157</a> οὔλας ἧκε κόμας, ὑακινθίνῳ ἄνθει ὁμοίας.</p>
<p><a>ψ158</a> ὡς δ᾽ ὅτε τις χρυσὸν περιχεύεται ἀργύρῳ ἀνὴρ</p>
<p><a>ψ159</a> ἴδρις,  ὃν Ἥφαιστος δέδαεν καὶ Παλλὰς Ἀθήνη</p>
<p><a>ψ160</a> τέχνην παντοίην, χαρίεντα δὲ ἔργα τελείει:</p>
<p><a>ψ161</a> ὣς μὲν τῷ περίχευε χάριν κεφαλῇ τε καὶ ὤμοις.</p>
<p><a>ψ162</a> ἐκ δ᾽ ἀσαμίνθου βῆ δέμας ἀθανάτοισιν ὁμοῖος:</p>
<p><a>ψ163</a> ἂψ δ᾽ αὖτις κατ᾽ ἄρ᾽ ἕζετ᾽ ἐπὶ θρόνου ἔνθεν ἀνέστη,</p>
<p><a>ψ164</a> ἀντίον ἧς ἀλόχου,  καί μιν πρὸς μῦθον ἔειπε:</p>
<p><a>ψ165</a> δαιμονίη, περί σοί γε γυναικῶν θηλυτεράων</p>
<p><a>ψ166</a> κῆρ ἀτέραμνον ἔθηκαν Ὀλύμπια δώματ᾽ ἔχοντες:</p>
<p><a>ψ167</a> οὐ μέν κ᾽ ἄλλη γ᾽ ὧδε γυνὴ τετληότι θυμῷ</p>
<p><a>ψ168</a> ἀνδρὸς ἀφεσταίη, ὅς οἱ κακὰ πολλὰ μογήσας</p>
<p><a>ψ169</a> ἔλθοι ἐεικοστῷ ἔτεϊ ἐς πατρίδα γαῖαν.</p>
<p><a>ψ170</a> ἀλλ᾽ ἄγε μοι, μαῖα, στόρεσον λέχος, ὄφρα καὶ αὐτὸς</p>
<p><a>ψ171</a> λέξομαι: ἦ γὰρ τῇ γε σιδήρεον ἐν φρεσὶ ἦτορ.</p>
<p><a>ψ172</a> τὸν δ᾽ αὖτε προσέειπε περίφρων Πηνελόπεια:</p>
<p><a>ψ173</a> δαιμόνι᾽, οὔτ᾽ ἄρ τι μεγαλίζομαι οὔτ᾽ ἀθερίζω</p>
<p><a>ψ174</a> οὔτε λίην ἄγαμαι,  μάλα δ᾽ εὖ οἶδ᾽ οἷος ἔησθα</p>
<p><a>ψ175</a> ἐξ Ἰθάκης ἐπὶ νηὸς ἰὼν δολιχηρέτμοιο.</p>
<p><a>ψ176</a> ἀλλ᾽ ἄγε οἱ στόρεσον πυκινὸν λέχος, Εὐρύκλεια,</p>
<p><a>ψ177</a> ἐκτὸς ἐϋσταθέος θαλάμου, τόν ῥ᾽ αὐτὸς ἐποίει:</p>
<p><a>ψ178</a> ἔνθα οἱ ἐκθεῖσαι πυκινὸν λέχος ἐμβάλετ᾽ εὐνήν,</p>
<p><a>ψ179</a> κώεα καὶ χλαίνας καὶ ῥήγεα σιγαλόεντα.</p>
<p><a>ψ180</a> ὣς ἄρ᾽ ἔφη πόσιος πειρωμένη: αὐτὰρ Ὀδυσσεὺς</p>
<p><a>ψ181</a> ὀχθήσας ἄλοχον προσεφώνεε κεδνὰ ἰδυῖαν:</p>
<p><a>ψ182</a> ὦ γύναι, ἦ μάλα τοῦτο ἔπος θυμαλγὲς ἔειπες:</p>
<p><a>ψ183</a> τίς δέ μοι ἄλλοσε θῆκε λέχος; χαλεπὸν δέ κεν εἴη</p>
<p><a>ψ184</a> καὶ μάλ᾽ ἐπισταμένῳ,  ὅτε μὴ θεὸς αὐτὸς ἐπελθὼν</p>
<p><a>ψ185</a> ῥηϊδίως ἐθέλων θείη ἄλλῃ ἐνὶ χώρῃ.</p>
<p><a>ψ186</a> ἀνδρῶν δ᾽ οὔ κέν τις ζωὸς βροτός, οὐδὲ μάλ᾽ ἡβῶν,</p>
<p><a>ψ187</a> ῥεῖα μετοχλίσσειεν, ἐπεὶ μέγα σῆμα τέτυκται</p>
<p><a>ψ188</a> ἐν λέχει ἀσκητῷ: τὸ δ᾽ ἐγὼ κάμον οὐδέ τις ἄλλος.</p>
<p><a>ψ189</a> θάμνος ἔφυ τανύφυλλος ἐλαίης ἕρκεος ἐντός,</p>
<p><a>ψ190</a> ἀκμηνὸς θαλέθων: πάχετος δ᾽ ἦν ἠΰτε κίων.</p>
<p><a>ψ191</a> τῷ δ᾽ ἐγὼ ἀμφιβαλὼν θάλαμον δέμον, ὄφρ᾽ ἐτέλεσσα,</p>
<p><a>ψ192</a> πυκνῇσιν λιθάδεσσι, καὶ εὖ καθύπερθεν ἔρεψα,</p>
<p><a>ψ193</a> κολλητὰς δ᾽ ἐπέθηκα θύρας, πυκινῶς ἀραρυίας.</p>
<p><a>ψ194</a> καὶ τότ᾽ ἔπειτ᾽ ἀπέκοψα κόμην τανυφύλλου ἐλαίης,</p>
<p><a>ψ195</a> κορμὸν δ᾽ ἐκ ῥίζης προταμὼν ἀμφέξεσα χαλκῷ</p>
<p><a>ψ196</a> εὖ καὶ ἐπισταμένως, καὶ ἐπὶ στάθμην ἴθυνα,</p>
<p><a>ψ197</a> ἑρμῖν᾽ ἀσκήσας, τέτρηνα δὲ πάντα τερέτρῳ.</p>
<p><a>ψ198</a> ἐκ δὲ τοῦ ἀρχόμενος λέχος ἔξεον, ὄφρ᾽ ἐτέλεσσα,</p>
<p><a>ψ199</a> δαιδάλλων χρυσῷ τε καὶ ἀργύρῳ ἠδ᾽ ἐλέφαντι:</p>
<p><a>ψ200</a> ἐκ δ᾽ ἐτάνυσσα ἱμάντα βοὸς φοίνικι φαεινόν.</p>
<p><a>ψ201</a> οὕτω τοι τόδε σῆμα πιφαύσκομαι: οὐδέ τι οἶδα,</p>
<p><a>ψ202</a> ἤ μοι ἔτ᾽ ἔμπεδόν ἐστι, γύναι, λέχος, ἦέ τις ἤδη</p>
<p><a>ψ203</a> ἀνδρῶν ἄλλοσε θῆκε,  ταμὼν ὕπο πυθμέν᾽ ἐλαίης.</p>
<p><a>ψ204</a> ὣς φάτο, τῆς δ᾽ αὐτοῦ λύτο γούνατα καὶ φίλον ἦτορ,</p>
<p><a>ψ205</a> σήματ᾽ ἀναγνούσῃ τά οἱ ἔμπεδα πέφραδ᾽ Ὀδυσσεύς:</p>
<p><a>ψ206</a> δακρύσασα δ᾽ ἔπειτ᾽ ἰθὺς δράμεν, ἀμφὶ δὲ χεῖρας</p>
<p><a>ψ207</a> δειρῇ βάλλ᾽ Ὀδυσῆϊ, κάρη δ᾽ ἔκυσ᾽ ἠδὲ προσηύδα:</p>
<p><a>ψ208</a> μή μοι, Ὀδυσσεῦ, σκύζευ, ἐπεὶ τά περ ἄλλα μάλιστα</p>
<p><a>ψ209</a> ἀνθρώπων πέπνυσο: θεοὶ δ᾽ ὤπαζον ὀϊζύν,</p>
<p><a>ψ210</a> οἳ νῶϊν ἀγάσαντο παρ᾽ ἀλλήλοισι μένοντε</p>
<p><a>ψ211</a> ἥβης ταρπῆναι καὶ γήραος οὐδὸν ἱκέσθαι.</p>
<p><a>ψ212</a> αὐτὰρ μὴ νῦν μοι τόδε χώεο μηδὲ νεμέσσα,</p>
<p><a>ψ213</a> οὕνεκά σ᾽ οὐ τὸ πρῶτον, ἐπεὶ ἴδον, ὧδ᾽ ἀγάπησα.</p>
<p><a>ψ214</a> αἰεὶ γάρ μοι θυμὸς ἐνὶ στήθεσσι φίλοισιν</p>
<p><a>ψ215</a> ἐρρίγει μή τίς με βροτῶν ἀπάφοιτο ἔπεσσιν</p>
<p><a>ψ216</a> ἐλθών: πολλοὶ γὰρ κακὰ κέρδεα βουλεύουσιν.</p>
<p><a>ψ217</a> οὐδέ κεν Ἀργείη Ἑλένη, Διὸς ἐκγεγαυῖα,</p>
<p><a>ψ218</a> ἀνδρὶ παρ᾽ ἀλλοδαπῷ ἐμίγη φιλότητι καὶ εὐνῇ,</p>
<p><a>ψ219</a> εἰ ᾔδη ὅ μιν αὖτις ἀρήϊοι υἷες Ἀχαιῶν</p>
<p><a>ψ220</a> ἀξέμεναι οἶκόνδε φίλην ἐς πατρίδ᾽ ἔμελλον.</p>
<p><a>ψ221</a> τὴν δ᾽ ἦ τοι ῥέξαι θεὸς ὤρορεν ἔργον ἀεικές:</p>
<p><a>ψ222</a> τὴν δ᾽ ἄτην οὐ πρόσθεν ἑῷ ἐγκάτθετο θυμῷ</p>
<p><a>ψ223</a> λυγρήν, ἐξ ἧς πρῶτα καὶ ἡμέας ἵκετο πένθος.</p>
<p><a>ψ224</a> νῦν δ᾽,  ἐπεὶ ἤδη σήματ᾽ ἀριφραδέα κατέλεξας</p>
<p><a>ψ225</a> εὐνῆς ἡμετέρης, ἣν οὐ βροτὸς ἄλλος ὀπώπει,</p>
<p><a>ψ226</a> ἀλλ᾽ οἶοι σύ τ᾽ ἐγώ τε καὶ ἀμφίπολος μία μούνη,</p>
<p><a>ψ227</a> Ἀκτορίς, ἥν μοι δῶκε πατὴρ ἔτι δεῦρο κιούσῃ,</p>
<p><a>ψ228</a> ἣ νῶϊν εἴρυτο θύρας πυκινοῦ θαλάμοιο,</p>
<p><a>ψ229</a> πείθεις δή μευ θυμόν,  ἀπηνέα περ μάλ᾽ ἐόντα.</p>
<p><a>ψ230</a> ὣς φάτο, τῷ δ᾽ ἔτι μᾶλλον ὑφ᾽ ἵμερον ὦρσε γόοιο:</p>
<p><a>ψ231</a> κλαῖε δ᾽ ἔχων ἄλοχον θυμαρέα, κεδνὰ ἰδυῖαν.</p>
<p><a>ψ232</a> ὡς δ᾽ ὅτ᾽ ἂν ἀσπάσιος γῆ νηχομένοισι φανήῃ,</p>
<p><a>ψ233</a> ὧν τε Ποσειδάων εὐεργέα νῆ᾽ ἐνὶ πόντῳ</p>
<p><a>ψ234</a> ῥαίσῃ,  ἐπειγομένην ἀνέμῳ καὶ κύματι πηγῷ:</p>
<p><a>ψ235</a> παῦροι δ᾽ ἐξέφυγον πολιῆς ἁλὸς ἤπειρόνδε</p>
<p><a>ψ236</a> νηχόμενοι, πολλὴ δὲ περὶ χροῒ τέτροφεν ἅλμη,</p>
<p><a>ψ237</a> ἀσπάσιοι δ᾽ ἐπέβαν γαίης, κακότητα φυγόντες:</p>
<p><a>ψ238</a> ὣς ἄρα τῇ ἀσπαστὸς ἔην πόσις εἰσοροώσῃ,</p>
<p><a>ψ239</a> δειρῆς δ᾽ οὔ πω πάμπαν ἀφίετο πήχεε λευκώ.</p>
<p><a>ψ240</a> καί νύ κ᾽ ὀδυρομένοισι φάνη ῥοδοδάκτυλος Ἠώς,</p>
<p><a>ψ241</a> εἰ μὴ ἄρ᾽ ἄλλ᾽ ἐνόησε θεὰ γλαυκῶπις Ἀθήνη.</p>
<p><a>ψ242</a> νύκτα μὲν ἐν περάτῃ δολιχὴν σχέθεν, Ἠῶ δ᾽ αὖτε</p>
<p><a>ψ243</a> ῥύσατ᾽ ἐπ᾽ Ὠκεανῷ χρυσόθρονον, οὐδ᾽ ἔα ἵππους</p>
<p><a>ψ244</a> ζεύγνυσθ᾽ ὠκύποδας,  φάος ἀνθρώποισι φέροντας,</p>
<p><a>ψ245</a> Λάμπον καὶ Φαέθονθ᾽, οἵ τ᾽ Ἠῶ πῶλοι ἄγουσι.</p>
<p><a>ψ246</a> καὶ τότ᾽ ἄρ᾽ ἣν ἄλοχον προσέφη πολύμητις Ὀδυσσεύς</p>
<p><a>ψ247</a> ὦ γύναι, οὐ γάρ πω πάντων ἐπὶ πείρατ᾽ ἀέθλων</p>
<p><a>ψ248</a> ἤλθομεν, ἀλλ᾽ ἔτ᾽ ὄπισθεν ἀμέτρητος πόνος ἔσται,</p>
<p><a>ψ249</a> πολλὸς καὶ χαλεπός,  τὸν ἐμὲ χρὴ πάντα τελέσσαι.</p>
<p><a>ψ250</a> ὣς γάρ μοι ψυχὴ μαντεύσατο Τειρεσίαο</p>
<p><a>ψ251</a> ἤματι τῷ ὅτε δὴ κατέβην δόμον Ἄϊδος εἴσω,</p>
<p><a>ψ252</a> νόστον ἑταίροισιν διζήμενος ἠδ᾽ ἐμοὶ αὐτῷ.</p>
<p><a>ψ253</a> ἀλλ᾽ ἔρχευ, λέκτρονδ᾽ ἴομεν, γύναι, ὄφρα καὶ ἤδη</p>
<p><a>ψ254</a> ὕπνῳ ὕπο γλυκερῷ ταρπώμεθα κοιμηθέντε.</p>
<p><a>ψ255</a> τὸν δ᾽ αὖτε προσέειπε περίφρων Πηνελόπεια:</p>
<p><a>ψ256</a> εὐνὴ μὲν δή σοί γε τότ᾽ ἔσσεται ὁππότε θυμῷ</p>
<p><a>ψ257</a> σῷ ἐθέλῃς, ἐπεὶ ἄρ σε θεοὶ ποίησαν ἱκέσθαι</p>
<p><a>ψ258</a> οἶκον ἐϋκτίμενον καὶ σὴν ἐς πατρίδα γαῖαν:</p>
<p><a>ψ259</a> ἀλλ᾽ ἐπεὶ ἐφράσθης καί τοι θεὸς ἔμβαλε θυμῷ,</p>
<p><a>ψ260</a> εἴπ᾽ ἄγε μοι τὸν ἄεθλον, ἐπεὶ καὶ ὄπισθεν, ὀΐω,</p>
<p><a>ψ261</a> πεύσομαι, αὐτίκα δ᾽ ἐστὶ δαήμεναι οὔ τι χέρειον.</p>
<p><a>ψ262</a> τὴν δ᾽ ἀπαμειβόμενος προσέφη πολύμητις Ὀδυσσεύς:</p>
<p><a>ψ263</a> δαιμονίη, τί τ᾽ ἄρ᾽ αὖ με μάλ᾽ ὀτρύνουσα κελεύεις</p>
<p><a>ψ264</a> εἰπέμεν;  αὐτὰρ ἐγὼ μυθήσομαι οὐδ᾽ ἐπικεύσω.</p>
<p><a>ψ265</a> οὐ μέν τοι θυμὸς κεχαρήσεται: οὐδὲ γὰρ αὐτὸς</p>
<p><a>ψ266</a> χαίρω, ἐπεὶ μάλα πολλὰ βροτῶν ἐπὶ ἄστε᾽ ἄνωγεν</p>
<p><a>ψ267</a> ἐλθεῖν, ἐν χείρεσσιν ἔχοντ᾽ εὐῆρες ἐρετμόν,</p>
<p><a>ψ268</a> εἰς ὅ κε τοὺς ἀφίκωμαι οἳ οὐκ ἴσασι θάλασσαν</p>
<p><a>ψ269</a> ἀνέρες,  οὐδέ θ᾽ ἅλεσσι μεμιγμένον εἶδαρ ἔδουσιν:</p>
<p><a>ψ270</a> οὐδ᾽ ἄρα τοί γ᾽ ἴσασι νέας φοινικοπαρῄους,</p>
<p><a>ψ271</a> οὐδ᾽ εὐήρε᾽ ἐρετμά, τά τε πτερὰ νηυσὶ πέλονται.</p>
<p><a>ψ272</a> σῆμα δέ μοι τόδ᾽ ἔειπεν ἀριφραδές, οὐδέ σε κεύσω:</p>
<p><a>ψ273</a> ὁππότε κεν δή μοι ξυμβλήμενος ἄλλος ὁδίτης</p>
<p><a>ψ274</a> φήῃ ἀθηρηλοιγὸν ἔχειν ἀνὰ φαιδίμῳ ὤμῳ,</p>
<p><a>ψ275</a> καὶ τότε μ᾽ ἐν γαίῃ πήξαντ᾽ ἐκέλευεν ἐρετμόν,</p>
<p><a>ψ276</a> ἔρξανθ᾽ ἱερὰ καλὰ Ποσειδάωνι ἄνακτι,</p>
<p><a>ψ277</a> ἀρνειὸν ταῦρόν τε συῶν τ᾽ ἐπιβήτορα κάπρον,</p>
<p><a>ψ278</a> οἴκαδ᾽ ἀποστείχειν, ἔρδειν θ᾽ ἱερὰς ἑκατόμβας</p>
<p><a>ψ279</a> ἀθανάτοισι θεοῖσι,  τοὶ οὐρανὸν εὐρὺν ἔχουσι,</p>
<p><a>ψ280</a> πᾶσι μάλ᾽ ἑξείης: θάνατος δέ μοι ἐξ ἁλὸς αὐτῷ</p>
<p><a>ψ281</a> ἀβληχρὸς μάλα τοῖος ἐλεύσεται, ὅς κέ με πέφνῃ</p>
<p><a>ψ282</a> γήρας ὕπο λιπαρῷ ἀρημένον: ἀμφὶ δὲ λαοὶ</p>
<p><a>ψ283</a> ὄλβιοι ἔσσονται: τὰ δέ μοι φάτο πάντα τελεῖσθαι.</p>
<p><a>ψ284</a> τὸν δ᾽ αὖτε προσέειπε περίφρων Πηνελόπεια:</p>
<p><a>ψ285</a> εἰ μὲν δὴ γῆράς γε θεοὶ τελέουσιν ἄρειον,</p>
<p><a>ψ286</a> ἐλπωρή τοι ἔπειτα κακῶν ὑπάλυξιν ἔσεσθαι.</p>
<p><a>ψ287</a> ὣς οἱ μὲν τοιαῦτα πρὸς ἀλλήλους ἀγόρευον:</p>
<p><a>ψ288</a> τόφρα δ᾽ ἄρ᾽ Εὐρυνόμη τε ἰδὲ τροφὸς ἔντυον εὐνὴν</p>
<p><a>ψ289</a> ἐσθῆτος μαλακῆς,  δαΐδων ὕπο λαμπομενάων.</p>
<p><a>ψ290</a> αὐτὰρ ἐπεὶ στόρεσαν πυκινὸν λέχος ἐγκονέουσαι,</p>
<p><a>ψ291</a> γρηῢς μὲν κείουσα πάλιν οἶκόνδε βεβήκει,</p>
<p><a>ψ292</a> τοῖσιν δ᾽ Εὐρυνόμη θαλαμηπόλος ἡγεμόνευεν</p>
<p><a>ψ293</a> ἐρχομένοισι λέχοσδε, δάος μετὰ χερσὶν ἔχουσα:</p>
<p><a>ψ294</a> ἐς θάλαμον δ᾽ ἀγαγοῦσα πάλιν κίεν.  οἱ μὲν ἔπειτα</p>
<p><a>ψ295</a> ἀσπάσιοι λέκτροιο παλαιοῦ θεσμὸν ἵκοντο:</p>
<p><a>ψ296</a> αὐτὰρ Τηλέμαχος καὶ βουκόλος ἠδὲ συβώτης</p>
<p><a>ψ297</a> παῦσαν ἄρ᾽ ὀρχηθμοῖο πόδας, παῦσαν δὲ γυναῖκας,</p>
<p><a>ψ298</a> αὐτοὶ δ᾽ εὐνάζοντο κατὰ μέγαρα σκιόεντα.</p>
<p><a>ψ299</a> τὼ δ᾽ ἐπεὶ οὖν φιλότητος ἐταρπήτην ἐρατεινῆς,</p>
<p><a>ψ300</a> τερπέσθην μύθοισι, πρὸς ἀλλήλους ἐνέποντε,</p>
<p><a>ψ301</a> ἡ μὲν ὅσ᾽ ἐν μεγάροισιν ἀνέσχετο δῖα γυναικῶν,</p>
<p><a>ψ302</a> ἀνδρῶν μνηστήρων ἐσορῶσ᾽ ἀΐδηλον ὅμιλον,</p>
<p><a>ψ303</a> οἳ ἕθεν εἵνεκα πολλά, βόας καὶ ἴφια μῆλα,</p>
<p><a>ψ304</a> ἔσφαζον,  πολλὸς δὲ πίθων ἠφύσσετο οἶνος:</p>
<p><a>ψ305</a> αὐτὰρ ὁ διογενὴς Ὀδυσεὺς ὅσα κήδε᾽ ἔθηκεν</p>
<p><a>ψ306</a> ἀνθρώποις ὅσα τ᾽ αὐτὸς ὀϊζύσας ἐμόγησε,</p>
<p><a>ψ307</a> πάντ᾽ ἔλεγ᾽: ἡ δ᾽ ἄρ᾽ ἐτέρπετ᾽ ἀκούουσ᾽, οὐδέ οἱ ὕπνος</p>
<p><a>ψ308</a> πῖπτεν ἐπὶ βλεφάροισι πάρος καταλέξαι ἅπαντα.</p>
<p><a>ψ309</a> ἤρξατο δ᾽ ὡς πρῶτον Κίκονας δάμασ᾽, αὐτὰρ ἔπειτα</p>
<p><a>ψ310</a> ἦλθ᾽ ἐς Λωτοφάγων ἀνδρῶν πίειραν ἄρουραν:</p>
<p><a>ψ311</a> ἠδ᾽ ὅσα Κύκλωψ ἔρξε, καὶ ὡς ἀπετίσατο ποινὴν</p>
<p><a>ψ312</a> ἰφθίμων ἑτάρων, οὓς ἤσθιεν οὐδ᾽ ἐλέαιρεν:</p>
<p><a>ψ313</a> ἠδ᾽ ὡς Αἴολον ἵκεθ᾽, ὅ μιν πρόφρων ὑπέδεκτο</p>
<p><a>ψ314</a> καὶ πέμπ᾽,  οὐδέ πω αἶσα φίλην ἐς πατρίδ᾽ ἱκέσθαι</p>
<p><a>ψ315</a> ἤην, ἀλλά μιν αὖτις ἀναρπάξασα θύελλα</p>
<p><a>ψ316</a> πόντον ἐπ᾽ ἰχθυόεντα φέρεν βαρέα στενάχοντα:</p>
<p><a>ψ317</a> ἠδ᾽ ὡς Τηλέπυλον Λαιστρυγονίην ἀφίκανεν,</p>
<p><a>ψ318</a> οἳ νῆάς τ᾽ ὄλεσαν καὶ ἐϋκνήμιδας ἑταίρους</p>
<p><a>ψ319</a> πάντας: Ὀδυσσεὺς δ᾽ οἶος ὑπέκφυγε νηῒ μελαίνῃ:</p>
<p><a>ψ320</a> καὶ Κίρκης κατέλεξε δόλον πολυμηχανίην τε,</p>
<p><a>ψ321</a> ἠδ᾽ ὡς εἰς Ἀΐδεω δόμον ἤλυθεν εὐρώεντα,</p>
<p><a>ψ322</a> ψυχῇ χρησόμενος Θηβαίου Τειρεσίαο,</p>
<p><a>ψ323</a> νηῒ πολυκλήϊδι, καὶ εἴσιδε πάντας ἑταίρους</p>
<p><a>ψ324</a> μητέρα θ᾽,  ἥ μιν ἔτικτε καὶ ἔτρεφε τυτθὸν ἐόντα:</p>
<p><a>ψ325</a> ἠδ᾽ ὡς Σειρήνων ἁδινάων φθόγγον ἄκουσεν,</p>
<p><a>ψ326</a> ὥς θ᾽ ἵκετο Πλαγκτὰς πέτρας δεινήν τε Χάρυβδιν</p>
<p><a>ψ327</a> Σκύλλην θ᾽, ἣν οὔ πώ ποτ᾽ ἀκήριοι ἄνδρες ἄλυξαν:</p>
<p><a>ψ328</a> ἠδ᾽ ὡς Ἠελίοιο βόας κατέπεφνον ἑταῖροι:</p>
<p><a>ψ329</a> ἠδ᾽ ὡς νῆα θοὴν ἔβαλε ψολόεντι κεραυνῷ</p>
<p><a>ψ330</a> Ζεὺς ὑψιβρεμέτης, ἀπὸ δ᾽ ἔφθιθεν ἐσθλοὶ ἑταῖροι</p>
<p><a>ψ331</a> πάντες ὁμῶς, αὐτὸς δὲ κακὰς ὑπὸ κῆρας ἄλυξεν:</p>
<p><a>ψ332</a> ὥς θ᾽ ἵκετ᾽ Ὠγυγίην νῆσον νύμφην τε Καλυψώ,</p>
<p><a>ψ333</a> ἣ δή μιν κατέρυκε, λιλαιομένη πόσιν εἶναι,</p>
<p><a>ψ334</a> ἐν σπέσσι γλαφυροῖσι,  καὶ ἔτρεφεν ἠδὲ ἔφασκε</p>
<p><a>ψ335</a> θήσειν ἀθάνατον καὶ ἀγήραον ἤματα πάντα:</p>
<p><a>ψ336</a> ἀλλὰ τοῦ οὔ ποτε θυμὸν ἐνὶ στήθεσσιν ἔπειθεν:</p>
<p><a>ψ337</a> ἠδ᾽ ὡς ἐς Φαίηκας ἀφίκετο πολλὰ μογήσας,</p>
<p><a>ψ338</a> οἳ δή μιν περὶ κῆρι θεὸν ὣς τιμήσαντο</p>
<p><a>ψ339</a> καὶ πέμψαν σὺν νηῒ φίλην ἐς πατρίδα γαῖαν,</p>
<p><a>ψ340</a> χαλκόν τε χρυσόν τε ἅλις ἐσθῆτά τε δόντες.</p>
<p><a>ψ341</a> τοῦτ᾽ ἄρα δεύτατον εἶπεν ἔπος, ὅτε οἱ γλυκὺς ὕπνος</p>
<p><a>ψ342</a> λυσιμελὴς ἐπόρουσε, λύων μελεδήματα θυμοῦ.</p>
<p><a>ψ343</a> ἡ δ᾽ αὖτ᾽ ἄλλ᾽ ἐνόησε θεὰ γλαυκῶπις Ἀθήνη:</p>
<p><a>ψ344</a> ὁππότε δή ῥ᾽ Ὀδυσῆα ἐέλπετο ὃν κατὰ θυμὸν</p>
<p><a>ψ345</a> εὐνῆς ἧς ἀλόχου ταρπήμεναι ἠδὲ καὶ ὕπνου,</p>
<p><a>ψ346</a> αὐτίκ᾽ ἀπ᾽ Ὠκεανοῦ χρυσόθρονον ἠριγένειαν</p>
<p><a>ψ347</a> ὦρσεν, ἵν᾽ ἀνθρώποισι φόως φέροι: ὦρτο δ᾽ Ὀδυσσεὺς</p>
<p><a>ψ348</a> εὐνῆς ἐκ μαλακῆς, ἀλόχῳ δ᾽ ἐπὶ μῦθον ἔτελλεν:</p>
<p><a>ψ349</a> ὦ γύναι,  ἤδη μὲν πολέων κεκορήμεθ᾽ ἀέθλων</p>
<p><a>ψ350</a> ἀμφοτέρω, σὺ μὲν ἐνθάδ᾽ ἐμὸν πολυκηδέα νόστον</p>
<p><a>ψ351</a> κλαίουσ᾽. αὐτὰρ ἐμὲ Ζεὺς ἄλγεσι καὶ θεοὶ ἄλλοι</p>
<p><a>ψ352</a> ἱέμενον πεδάασκον ἐμῆς ἀπὸ πατρίδος αἴης:</p>
<p><a>ψ353</a> νῦν δ᾽ ἐπεὶ ἀμφοτέρω πολυήρατον ἱκόμεθ᾽ εὐνήν,</p>
<p><a>ψ354</a> κτήματα μὲν τά μοι ἔστι,  κομιζέμεν ἐν μεγάροισι,</p>
<p><a>ψ355</a> μῆλα δ᾽ ἅ μοι μνηστῆρες ὑπερφίαλοι κατέκειραν,</p>
<p><a>ψ356</a> πολλὰ μὲν αὐτὸς ἐγὼ ληΐσσομαι, ἄλλα δ᾽ Ἀχαιοὶ</p>
<p><a>ψ357</a> δώσουσ᾽, εἰς ὅ κε πάντας ἐνιπλήσωσιν ἐπαύλους.</p>
<p><a>ψ358</a> ἀλλ᾽ ἦ τοι μὲν ἐγὼ πολυδένδρεον ἀγρὸν ἔπειμι,</p>
<p><a>ψ359</a> ὀψόμενος πατέρ᾽ ἐσθλόν,  ὅ μοι πυκινῶς ἀκάχηται:</p>
<p><a>ψ360</a> σοὶ δέ, γύναι, τάδ᾽ ἐπιτέλλω, πινυτῇ περ ἐούσῃ:</p>
<p><a>ψ361</a> αὐτίκα γὰρ φάτις εἶσιν ἅμ᾽ ἠελίῳ ἀνιόντι</p>
<p><a>ψ362</a> ἀνδρῶν μνηστήρων, οὓς ἔκτανον ἐν μεγάροισιν:</p>
<p><a>ψ363</a> εἰς ὑπερῷ᾽ ἀναβᾶσα σὺν ἀμφιπόλοισι γυναιξὶν</p>
<p><a>ψ364</a> ἧσθαι,  μηδέ τινα προτιόσσεο μηδ᾽ ἐρέεινε.</p>
<p><a>ψ365</a> ἦ ῥα καὶ ἀμφ᾽ ὤμοισιν ἐδύσετο τεύχεα καλά,</p>
<p><a>ψ366</a> ὦρσε δὲ Τηλέμαχον καὶ βουκόλον ἠδὲ συβώτην,</p>
<p><a>ψ367</a> πάντας δ᾽ ἔντε᾽ ἄνωγεν ἀρήϊα χερσὶν ἑλέσθαι.</p>
<p><a>ψ368</a> οἱ δέ οἱ οὐκ ἀπίθησαν, ἐθωρήσσοντο δὲ χαλκῷ,</p>
<p><a>ψ369</a> ὤϊξαν δὲ θύρας,  ἐκ δ᾽ ἤϊον: ἦρχε δ᾽ Ὀδυσσεύς.</p>
<p><a>ψ370</a> ἤδη μὲν φάος ἦεν ἐπὶ χθόνα, τοὺς δ᾽ ἄρ᾽ Ἀθήνη</p>
<p><a>ψ371</a> νυκτὶ κατακρύψασα θοῶς ἐξῆγε πόληος.</p>
<h4 class="C2">Book 24</h4><p><a>ω1</a> Ἑρμῆς δὲ ψυχὰς Κυλλήνιος ἐξεκαλεῖτο</p>
<p><a>ω2</a> ἀνδρῶν μνηστήρων: ἔχε δὲ ῥάβδον μετὰ χερσὶν</p>
<p><a>ω3</a> καλὴν χρυσείην, τῇ τ᾽ ἀνδρῶν ὄμματα θέλγει</p>
<p><a>ω4</a> ὧν ἐθέλει, τοὺς δ᾽ αὖτε καὶ ὑπνώοντας ἐγείρει:</p>
<p><a>ω5</a> τῇ ῥ᾽ ἄγε κινήσας,  ταὶ δὲ τρίζουσαι ἕποντο.</p>
<p><a>ω6</a> ὡς δ᾽ ὅτε νυκτερίδες μυχῷ ἄντρου θεσπεσίοιο</p>
<p><a>ω7</a> τρίζουσαι ποτέονται, ἐπεί κέ τις ἀποπέσῃσιν</p>
<p><a>ω8</a> ὁρμαθοῦ ἐκ πέτρης, ἀνά τ᾽ ἀλλήλῃσιν ἔχονται,</p>
<p><a>ω9</a> ὣς αἱ τετριγυῖαι ἅμ᾽ ἤϊσαν: ἦρχε δ᾽ ἄρα σφιν</p>
<p><a>ω10</a> Ἑρμείας ἀκάκητα κατ᾽ εὐρώεντα κέλευθα.</p>
<p><a>ω11</a> πὰρ δ᾽ ἴσαν Ὠκεανοῦ τε ῥοὰς καὶ Λευκάδα πέτρην,</p>
<p><a>ω12</a> ἠδὲ παρ᾽ Ἠελίοιο πύλας καὶ δῆμον ὀνείρων</p>
<p><a>ω13</a> ἤϊσαν: αἶψα δ᾽ ἵκοντο κατ᾽ ἀσφοδελὸν λειμῶνα,</p>
<p><a>ω14</a> ἔνθα τε ναίουσι ψυχαί, εἴδωλα καμόντων.</p>
<p><a>ω15</a> εὗρον δὲ ψυχὴν Πηληϊάδεω Ἀχιλῆος</p>
<p><a>ω16</a> καὶ Πατροκλῆος καὶ ἀμύμονος Ἀντιλόχοιο</p>
<p><a>ω17</a> Αἴαντός θ᾽, ὃς ἄριστος ἔην εἶδός τε δέμας τε</p>
<p><a>ω18</a> τῶν ἄλλων Δαναῶν μετ᾽ ἀμύμονα Πηλεΐδαο</p>
<p><a>ω19</a> ὣς οἱ μὲν περὶ κεῖνον ὁμίλεον: ἀγχίμολον δὲ</p>
<p><a>ω20</a> ἤλυθ᾽ ἔπι ψυχὴ Ἀγαμέμνονος Ἀτρεΐδαο</p>
<p><a>ω21</a> ἀχνυμένη: περὶ δ᾽ ἄλλαι ἀγηγέραθ᾽, ὅσσαι ἅμ᾽ αὐτῷ</p>
<p><a>ω22</a> οἴκῳ ἐν Αἰγίσθοιο θάνον καὶ πότμον ἐπέσπον.</p>
<p><a>ω23</a> τὸν προτέρη ψυχὴ προσεφώνεε Πηλεΐωνος:</p>
<p><a>ω24</a> Ἀτρεΐδη, περὶ μέν σ᾽ ἔφαμεν Διὶ τερπικεραύνῳ</p>
<p><a>ω25</a> ἀνδρῶν ἡρώων φίλον ἔμμεναι ἤματα πάντα,</p>
<p><a>ω26</a> οὕνεκα πολλοῖσίν τε καὶ ἰφθίμοισιν ἄνασσες</p>
<p><a>ω27</a> δήμῳ ἔνι Τρώων, ὅθι πάσχομεν ἄλγε᾽ Ἀχαιοί.</p>
<p><a>ω28</a> ἦ τ᾽ ἄρα καὶ σοὶ πρῶϊ παραστήσεσθαι ἔμελλεν</p>
<p><a>ω29</a> μοῖρ᾽ ὀλοή, τὴν οὔ τις ἀλεύεται ὅς κε γένηται.</p>
<p><a>ω30</a> ὡς ὄφελες τιμῆς ἀπονήμενος,  ἧς περ ἄνασσες,</p>
<p><a>ω31</a> δήμῳ ἔνι Τρώων θάνατον καὶ πότμον ἐπισπεῖν:</p>
<p><a>ω32</a> τῷ κέν τοι τύμβον μὲν ἐποίησαν Παναχαιοί,</p>
<p><a>ω33</a> ἠδέ κε καὶ σῷ παιδὶ μέγα κλέος ἤρα᾽ ὀπίσσω:</p>
<p><a>ω34</a> νῦν δ᾽ ἄρα σ᾽ οἰκτίστῳ θανάτῳ εἵμαρτο ἁλῶναι.</p>
<p><a>ω35</a> τὸν δ᾽ αὖτε ψυχὴ προσεφώνεεν Ἀτρείδαο:</p>
<p><a>ω36</a> ὄλβιε Πηλέος υἱέ, θεοῖς ἐπιείκελ᾽ Ἀχιλλεῦ,</p>
<p><a>ω37</a> ὃς θάνες ἐν Τροίῃ ἑκὰς Ἄργεος: ἀμφὶ δέ σ᾽ ἄλλοι</p>
<p><a>ω38</a> κτείνοντο Τρώων καὶ Ἀχαιῶν υἷες ἄριστοι,</p>
<p><a>ω39</a> μαρνάμενοι περὶ σεῖο: σὺ δ᾽ ἐν στροφάλιγγι κονίης</p>
<p><a>ω40</a> κεῖσο μέγας μεγαλωστί,  λελασμένος ἱπποσυνάων.</p>
<p><a>ω41</a> ἡμεῖς δὲ πρόπαν ἦμαρ ἐμαρνάμεθ᾽: οὐδέ κε πάμπαν</p>
<p><a>ω42</a> παυσάμεθα πτολέμου, εἰ μὴ Ζεὺς λαίλαπι παῦσεν.</p>
<p><a>ω43</a> αὐτὰρ ἐπεί σ᾽ ἐπὶ νῆας ἐνείκαμεν ἐκ πολέμοιο,</p>
<p><a>ω44</a> κάτθεμεν ἐν λεχέεσσι, καθήραντες χρόα καλὸν</p>
<p><a>ω45</a> ὕδατί τε λιαρῷ καὶ ἀλείφατι: πολλὰ δέ σ᾽ ἀμφὶ</p>
<p><a>ω46</a> δάκρυα θερμὰ χέον Δαναοὶ κείροντό τε χαίτας.</p>
<p><a>ω47</a> μήτηρ δ᾽ ἐξ ἁλὸς ἦλθε σὺν ἀθανάτῃς ἁλίῃσιν</p>
<p><a>ω48</a> ἀγγελίης ἀΐουσα: βοὴ δ᾽ ἐπὶ πόντον ὀρώρει</p>
<p><a>ω49</a> θεσπεσίη, ὑπὸ δὲ τρόμος ἔλλαβε πάντας Ἀχαιούς:</p>
<p><a>ω50</a> καί νύ κ᾽ ἀναΐξαντες ἔβαν κοίλας ἐπὶ νῆας,</p>
<p><a>ω51</a> εἰ μὴ ἀνὴρ κατέρυκε παλαιά τε πολλά τε εἰδώς,</p>
<p><a>ω52</a> Νέστωρ, οὗ καὶ πρόσθεν ἀρίστη φαίνετο βουλή:</p>
<p><a>ω53</a> ὅ σφιν ἐϋφρονέων ἀγορήσατο καὶ μετέειπεν:</p>
<p><a>ω54</a> ἴσχεσθ᾽, Ἀργεῖοι, μὴ φεύγετε, κοῦροι Ἀχαιῶν:</p>
<p><a>ω55</a> μήτηρ ἐξ ἁλὸς ἥδε σὺν ἀθανάτῃς ἁλίῃσιν</p>
<p><a>ω56</a> ἔρχεται, οὗ παιδὸς τεθνηότος ἀντιόωσα.</p>
<p><a>ω57</a> ὣς ἔφαθ᾽, οἱ δ᾽ ἔσχοντο φόβου μεγάθυμοι Ἀχαιοί:</p>
<p><a>ω58</a> ἀμφὶ δέ σ᾽ ἔστησαν κοῦραι ἁλίοιο γέροντος</p>
<p><a>ω59</a> οἴκτρ᾽ ὀλοφυρόμεναι, περὶ δ᾽ ἄμβροτα εἵματα ἕσσαν.</p>
<p><a>ω60</a> Μοῦσαι δ᾽ ἐννέα πᾶσαι ἀμειβόμεναι ὀπὶ καλῇ</p>
<p><a>ω61</a> θρήνεον: ἔνθα κεν οὔ τιν᾽ ἀδάκρυτόν γ᾽ ἐνόησας</p>
<p><a>ω62</a> Ἀργείων: τοῖον γὰρ ὑπώρορε Μοῦσα λίγεια.</p>
<p><a>ω63</a> ἑπτὰ δὲ καὶ δέκα μέν σε ὁμῶς νύκτας τε καὶ ἦμαρ</p>
<p><a>ω64</a> κλαίομεν ἀθάνατοί τε θεοὶ θνητοί τ᾽ ἄνθρωποι:</p>
<p><a>ω65</a> ὀκτωκαιδεκάτῃ δ᾽ ἔδομεν πυρί,  πολλὰ δέ σ᾽ ἀμφὶ</p>
<p><a>ω66</a> μῆλα κατεκτάνομεν μάλα πίονα καὶ ἕλικας βοῦς.</p>
<p><a>ω67</a> καίεο δ᾽ ἔν τ᾽ ἐσθῆτι θεῶν καὶ ἀλείφατι πολλῷ</p>
<p><a>ω68</a> καὶ μέλιτι γλυκερῷ: πολλοὶ δ᾽ ἥρωες Ἀχαιοὶ</p>
<p><a>ω69</a> τεύχεσιν ἐρρώσαντο πυρὴν πέρι καιομένοιο,</p>
<p><a>ω70</a> πεζοί θ᾽ ἱππῆές τε: πολὺς δ᾽ ὀρυμαγδὸς ὀρώρει</p>
<p><a>ω71</a> αὐτὰρ ἐπεὶ δή σε φλὸξ ἤνυσεν Ἡφαίστοιο,</p>
<p><a>ω72</a> ἠῶθεν δή τοι λέγομεν λεύκ᾽ ὀστέ᾽, Ἀχιλλεῦ,</p>
<p><a>ω73</a> οἴνῳ ἐν ἀκρήτῳ καὶ ἀλείφατι: δῶκε δὲ μήτηρ</p>
<p><a>ω74</a> χρύσεον ἀμφιφορῆα: Διωνύσοιο δὲ δῶρον</p>
<p><a>ω75</a> φάσκ᾽ ἔμεναι,  ἔργον δὲ περικλυτοῦ Ἡφαίστοιο.</p>
<p><a>ω76</a> ἐν τῷ τοι κεῖται λεύκ᾽ ὀστέα, φαίδιμ᾽ Ἀχιλλεῦ,</p>
<p><a>ω77</a> μίγδα δὲ Πατρόκλοιο Μενοιτιάδαο θανόντος,</p>
<p><a>ω78</a> χωρὶς δ᾽ Ἀντιλόχοιο, τὸν ἔξοχα τῖες ἁπάντων</p>
<p><a>ω79</a> τῶν ἄλλων ἑτάρων, μετὰ Πάτροκλόν γε θανόντα.</p>
<p><a>ω80</a> ἀμφ᾽ αὐτοῖσι δ᾽ ἔπειτα μέγαν καὶ ἀμύμονα τύμβον</p>
<p><a>ω81</a> χεύαμεν Ἀργείων ἱερὸς στρατὸς αἰχμητάων</p>
<p><a>ω82</a> ἀκτῇ ἔπι προὐχούσῃ, ἐπὶ πλατεῖ Ἑλλησπόντῳ,</p>
<p><a>ω83</a> ὥς κεν τηλεφανὴς ἐκ ποντόφιν ἀνδράσιν εἴη</p>
<p><a>ω84</a> τοῖς οἳ νῦν γεγάασι καὶ οἳ μετόπισθεν ἔσονται.</p>
<p><a>ω85</a> μήτηρ δ᾽ αἰτήσασα θεοὺς περικαλλέ᾽ ἄεθλα</p>
<p><a>ω86</a> θῆκε μέσῳ ἐν ἀγῶνι ἀριστήεσσιν Ἀχαιῶν.</p>
<p><a>ω87</a> ἤδη μὲν πολέων τάφῳ ἀνδρῶν ἀντεβόλησας</p>
<p><a>ω88</a> ἡρώων, ὅτε κέν ποτ᾽ ἀποφθιμένου βασιλῆος</p>
<p><a>ω89</a> ζώννυνταί τε νέοι καὶ ἐπεντύνονται ἄεθλα:</p>
<p><a>ω90</a> ἀλλά κε κεῖνα μάλιστα ἰδὼν θηήσαο θυμῷ,</p>
<p><a>ω91</a> οἷ᾽ ἐπὶ σοὶ κατέθηκε θεὰ περικαλλέ᾽ ἄεθλα,</p>
<p><a>ω92</a> ἀργυρόπεζα Θέτις: μάλα γὰρ φίλος ἦσθα θεοῖσιν.</p>
<p><a>ω93</a> ὣς σὺ μὲν οὐδὲ θανὼν ὄνομ᾽ ὤλεσας, ἀλλά τοι αἰεὶ</p>
<p><a>ω94</a> πάντας ἐπ᾽ ἀνθρώπους κλέος ἔσσεται ἐσθλόν, Ἀχιλλεῦ,</p>
<p><a>ω95</a> αὐτὰρ ἐμοὶ τί τόδ᾽ ἦδος,  ἐπεὶ πόλεμον τολύπευσα;</p>
<p><a>ω96</a> ἐν νόστῳ γάρ μοι Ζεὺς μήσατο λυγρὸν ὄλεθρον</p>
<p><a>ω97</a> Αἰγίσθου ὑπὸ χερσὶ καὶ οὐλομένης ἀλόχοιο.</p>
<p><a>ω98</a> ὣς οἱ μὲν τοιαῦτα πρὸς ἀλλήλους ἀγόρευον,</p>
<p><a>ω99</a> ἀγχίμολον δέ σφ᾽ ἦλθε διάκτορος ἀργεϊφόντης,</p>
<p><a>ω100</a> ψυχὰς μνηστήρων κατάγων Ὀδυσῆϊ δαμέντων,</p>
<p><a>ω101</a> τὼ δ᾽ ἄρα θαμβήσαντ᾽ ἰθὺς κίον, ὡς ἐσιδέσθην.</p>
<p><a>ω102</a> ἔγνω δὲ ψυχὴ Ἀγαμέμνονος Ἀτρεΐδαο</p>
<p><a>ω103</a> παῖδα φίλον Μελανῆος, ἀγακλυτὸν Ἀμφιμέδοντα:</p>
<p><a>ω104</a> ξεῖνος γάρ οἱ ἔην Ἰθάκῃ ἔνι οἰκία ναίων.</p>
<p><a>ω105</a> τὸν προτέρη ψυχὴ προσεφώνεεν Ἀτρεΐδαο:</p>
<p><a>ω106</a> Ἀμφίμεδον, τί παθόντες ἐρεμνὴν γαῖαν ἔδυτε</p>
<p><a>ω107</a> πάντες κεκριμένοι καὶ ὁμήλικες; οὐδέ κεν ἄλλως</p>
<p><a>ω108</a> κρινάμενος λέξαιτο κατὰ πτόλιν ἄνδρας ἀρίστους.</p>
<p><a>ω109</a> ἦ ὔμμ᾽ ἐν νήεσσι Ποσειδάων ἐδάμασσεν,</p>
<p><a>ω110</a> ὄρσας ἀργαλέους ἀνέμους καὶ κύματα μακρά;</p>
<p><a>ω111</a> ἦ που ἀνάρσιοι ἄνδρες ἐδηλήσαντ᾽ ἐπὶ χέρσου</p>
<p><a>ω112</a> βοῦς περιταμνομένους ἠδ᾽ οἰῶν πώεα καλά,</p>
<p><a>ω113</a> ἠὲ περὶ πτόλιος μαχεούμενοι ἠδὲ γυναικῶν;</p>
<p><a>ω114</a> εἰπέ μοι εἰρομένῳ: ξεῖνος δέ τοι εὔχομαι εἶναι.</p>
<p><a>ω115</a> ἦ οὐ μέμνῃ ὅτε κεῖσε κατήλυθον ὑμέτερον δῶ,</p>
<p><a>ω116</a> ὀτρυνέων Ὀδυσῆα σὺν ἀντιθέῳ Μενελάῳ</p>
<p><a>ω117</a> Ἴλιον εἰς ἅμ᾽ ἕπεσθαι ἐϋσσέλμων ἐπὶ νηῶν;</p>
<p><a>ω118</a> μηνὶ δ᾽ ἄρ᾽ οὔλῳ πάντα περήσαμεν εὐρέα πόντον,</p>
<p><a>ω119</a> σπουδῇ παρπεπιθόντες Ὀδυσσῆα πτολίπορθον.</p>
<p><a>ω120</a> τὸν δ᾽ αὖτε ψυχὴ προσεφώνεεν Ἀμφιμέδοντος:</p>
<p><a>ω121</a> Ἀτρεΐδη κύδιστε, ἄναξ ἀνδρῶν Ἀγάμεμνον,</p>
<p><a>ω122</a> μέμνημαι τάδε πάντα, διοτρεφές, ὡς ἀγορεύεις:</p>
<p><a>ω123</a> σοὶ δ᾽ ἐγὼ εὖ μάλα πάντα καὶ ἀτρεκέως καταλέξω,</p>
<p><a>ω124</a> ἡμετέρου θανάτοιο κακὸν τέλος, οἷον ἐτύχθη.</p>
<p><a>ω125</a> μνώμεθ᾽ Ὀδυσσῆος δὴν οἰχομένοιο δάμαρτα:</p>
<p><a>ω126</a> ἡ δ᾽ οὔτ᾽ ἠρνεῖτο στυγερὸν γάμον οὔτ᾽ ἐτελεύτα,</p>
<p><a>ω127</a> ἡμῖν φραζομένη θάνατον καὶ κῆρα μέλαιναν,</p>
<p><a>ω128</a> ἀλλὰ δόλον τόνδ᾽ ἄλλον ἐνὶ φρεσὶ μερμήριξε:</p>
<p><a>ω129</a> στησαμένη μέγαν ἱστὸν ἐνὶ μεγάροισιν ὕφαινε,</p>
<p><a>ω130</a> λεπτὸν καὶ περίμετρον: ἄφαρ δ᾽ ἡμῖν μετέειπε:</p>
<p><a>ω131</a> κοῦροι ἐμοὶ μνηστῆρες, ἐπεὶ θάνε δῖος Ὀδυσσεύς,</p>
<p><a>ω132</a> μίμνετ᾽ ἐπειγόμενοι τὸν ἐμὸν γάμον, εἰς ὅ κε φᾶρος</p>
<p><a>ω133</a> ἐκτελέσω, μή μοι μεταμώνια νήματ᾽ ὄληται,</p>
<p><a>ω134</a> Λαέρτῃ ἥρωϊ ταφήϊον, εἰς ὅτε κέν μιν</p>
<p><a>ω135</a> μοῖρ᾽ ὀλοὴ καθέλῃσι τανηλεγέος θανάτοιο,</p>
<p><a>ω136</a> μή τίς μοι κατὰ δῆμον Ἀχαιϊάδων νεμεσήσῃ,</p>
<p><a>ω137</a> αἴ κεν ἄτερ σπείρου κεῖται πολλὰ κτεατίσσας.</p>
<p><a>ω138</a> ὣς ἔφαθ᾽, ἡμῖν δ᾽ αὖτ᾽ ἐπεπείθετο θυμὸς ἀγήνωρ.</p>
<p><a>ω139</a> ἔνθα καὶ ἠματίη μὲν ὑφαίνεσκεν μέγαν ἱστόν,</p>
<p><a>ω140</a> νύκτας δ᾽ ἀλλύεσκεν,  ἐπεὶ δαΐδας παραθεῖτο.</p>
<p><a>ω141</a> ὣς τρίετες μὲν ἔληθε δόλῳ καὶ ἔπειθεν Ἀχαιούς:</p>
<p><a>ω142</a> ἀλλ᾽ ὅτε τέτρατον ἦλθεν ἔτος καὶ ἐπήλυθον ὧραι,</p>
<p><a>ω143</a> μηνῶν φθινόντων, περὶ δ᾽ ἤματα πόλλ᾽ ἐτελέσθη,</p>
<p><a>ω144</a> καὶ τότε δή τις ἔειπε γυναικῶν, ἣ σάφα ᾔδη,</p>
<p><a>ω145</a> καὶ τήν γ᾽ ἀλλύουσαν ἐφεύρομεν ἀγλαὸν ἱστόν.</p>
<p><a>ω146</a> ὣς τὸ μὲν ἐξετέλεσσε καὶ οὐκ ἐθέλουσ᾽, ὑπ᾽ ἀνάγκης.</p>
<p><a>ω147</a> εὖθ᾽ ἡ φᾶρος ἔδειξεν, ὑφήνασα μέγαν ἱστόν,</p>
<p><a>ω148</a> πλύνασ᾽, ἠελίῳ ἐναλίγκιον ἠὲ σελήνῃ,</p>
<p><a>ω149</a> καὶ τότε δή ῥ᾽ Ὀδυσῆα κακός ποθεν ἤγαγε δαίμων</p>
<p><a>ω150</a> ἀγροῦ ἐπ᾽ ἐσχατιήν,  ὅθι δώματα ναῖε συβώτης.</p>
<p><a>ω151</a> ἔνθ᾽ ἦλθεν φίλος υἱὸς Ὀδυσσῆος θείοιο,</p>
<p><a>ω152</a> ἐκ Πύλου ἠμαθόεντος ἰὼν σὺν νηῒ μελαίνῃ:</p>
<p><a>ω153</a> τὼ δὲ μνηστῆρσιν θάνατον κακὸν ἀρτύναντε</p>
<p><a>ω154</a> ἵκοντο προτὶ ἄστυ περικλυτόν, ἦ τοι Ὀδυσσεὺς</p>
<p><a>ω155</a> ὕστερος,  αὐτὰρ Τηλέμαχος πρόσθ᾽ ἡγεμόνευε.</p>
<p><a>ω156</a> τὸν δὲ συβώτης ἦγε κακὰ χροῒ εἵματ᾽ ἔχοντα,</p>
<p><a>ω157</a> πτωχῷ λευγαλέῳ ἐναλίγκιον ἠδὲ γέροντι</p>
<p><a>ω158</a> σκηπτόμενον: τὰ δὲ λυγρὰ περὶ χροῒ εἵματα ἕστο:</p>
<p><a>ω159</a> οὐδέ τις ἡμείων δύνατο γνῶναι τὸν ἐόντα</p>
<p><a>ω160</a> ἐξαπίνης προφανέντ᾽,  οὐδ᾽ οἳ προγενέστεροι ἦσαν,</p>
<p><a>ω161</a> ἀλλ᾽ ἔπεσίν τε κακοῖσιν ἐνίσσομεν ἠδὲ βολῇσιν.</p>
<p><a>ω162</a> αὐτὰρ ὁ τῆος ἐτόλμα ἐνὶ μεγάροισιν ἑοῖσι</p>
<p><a>ω163</a> βαλλόμενος καὶ ἐνισσόμενος τετληότι θυμῷ:</p>
<p><a>ω164</a> ἀλλ᾽ ὅτε δή μιν ἔγειρε Διὸς νοός αἰγιόχοιο,</p>
<p><a>ω165</a> σὺν μὲν Τηλεμάχῳ περικαλλέα τεύχε᾽ ἀείρας</p>
<p><a>ω166</a> ἐς θάλαμον κατέθηκε καὶ ἐκλήϊσεν ὀχῆας,</p>
<p><a>ω167</a> αὐτὰρ ὁ ἣν ἄλοχον πολυκερδείῃσιν ἄνωγε</p>
<p><a>ω168</a> τόξον μνηστήρεσσι θέμεν πολιόν τε σίδηρον,</p>
<p><a>ω169</a> ἡμῖν αἰνομόροισιν ἀέθλια καὶ φόνου ἀρχήν.</p>
<p><a>ω170</a> οὐδέ τις ἡμείων δύνατο κρατεροῖο βιοῖο</p>
<p><a>ω171</a> νευρὴν ἐντανύσαι, πολλὸν δ᾽ ἐπιδευέες ἦμεν.</p>
<p><a>ω172</a> ἀλλ᾽ ὅτε χεῖρας ἵκανεν Ὀδυσσῆος μέγα τόξον,</p>
<p><a>ω173</a> ἔνθ᾽ ἡμεῖς μὲν πάντες ὁμοκλέομεν ἐπέεσσι</p>
<p><a>ω174</a> τόξον μὴ δόμεναι, μηδ᾽ εἰ μάλα πολλ᾽ ἀγορεύοι:</p>
<p><a>ω175</a> Τηλέμαχος δέ μιν οἶος ἐποτρύνων ἐκέλευσεν.</p>
<p><a>ω176</a> αὐτὰρ ὁ δέξατο χειρὶ πολύτλας δῖος Ὀδυσσεύς,</p>
<p><a>ω177</a> ῥηϊδίως δ᾽ ἐτάνυσσε βιόν, διὰ δ᾽ ἧκε σιδήρου,</p>
<p><a>ω178</a> στῆ δ᾽ ἄρ᾽ ἐπ᾽ οὐδὸν ἰών, ταχέας δ᾽ ἐκχεύατ᾽ ὀϊστοὺς</p>
<p><a>ω179</a> δεινὸν παπταίνων, βάλε δ᾽ Ἀντίνοον βασιλῆα.</p>
<p><a>ω180</a> αὐτὰρ ἔπειτ᾽ ἄλλοις ἐφίει βέλεα στονόεντα,</p>
<p><a>ω181</a> ἄντα τιτυσκόμενος: τοὶ δ᾽ ἀγχιστῖνοι ἔπιπτον.</p>
<p><a>ω182</a> γνωτὸν δ᾽ ἦν ὅ ῥά τίς σφι θεῶν ἐπιτάρροθος ἦεν:</p>
<p><a>ω183</a> αὐτίκα γὰρ κατὰ δώματ᾽ ἐπισπόμενοι μένεϊ σφῷ</p>
<p><a>ω184</a> κτεῖνον ἐπιστροφάδην, τῶν δὲ στόνος ὤρνυτ᾽ ἀεικὴς</p>
<p><a>ω185</a> κράτων τυπτομένων,  δάπεδον δ᾽ ἅπαν αἵματι θῦεν.</p>
<p><a>ω186</a> ὣς ἡμεῖς, Ἀγάμεμνον, ἀπωλόμεθ᾽, ὧν ἔτι καὶ νῦν</p>
<p><a>ω187</a> σώματ᾽ ἀκηδέα κεῖται ἐνὶ μεγάροις Ὀδυσῆος:</p>
<p><a>ω188</a> οὐ γάρ πω ἴσασι φίλοι κατὰ δώμαθ᾽ ἑκάστου,</p>
<p><a>ω189</a> οἵ κ᾽ ἀπονίψαντες μέλανα βρότον ἐξ ὠτειλέων</p>
<p><a>ω190</a> κατθέμενοι γοάοιεν: ὃ γὰρ γέρας ἐστὶ θανόντων.</p>
<p><a>ω191</a> τὸν δ᾽ αὖτε ψυχὴ προσεφώνεεν Ἀτρεΐδαο:</p>
<p><a>ω192</a> ὄλβιε Λαέρταο πάϊ, πολυμήχαν᾽ Ὀδυσσεῦ,</p>
<p><a>ω193</a> ἦ ἄρα σὺν μεγάλῃ ἀρετῇ ἐκτήσω ἄκοιτιν.</p>
<p><a>ω194</a> ὡς ἀγαθαὶ φρένες ἦσαν ἀμύμονι Πηνελοπείῃ,</p>
<p><a>ω195</a> κούρῃ Ἰκαρίου: ὡς εὖ μέμνητ᾽ Ὀδυσῆος,</p>
<p><a>ω196</a> ἀνδρὸς κουριδίου: τῷ οἱ κλέος οὔ ποτ᾽ ὀλεῖται</p>
<p><a>ω197</a> ἧς ἀρετῆς, τεύξουσι δ᾽ ἐπιχθονίοισιν ἀοιδὴν</p>
<p><a>ω198</a> ἀθάνατοι χαρίεσσαν ἐχέφρονι Πηνελοπείῃ,</p>
<p><a>ω199</a> οὐχ ὡς Τυνδαρέου κούρη κακὰ μήσατο ἔργα,</p>
<p><a>ω200</a> κουρίδιον κτείνασα πόσιν,  στυγερὴ δέ τ᾽ ἀοιδὴ</p>
<p><a>ω201</a> ἔσσετ᾽ ἐπ᾽ ἀνθρώπους, χαλεπὴν δέ τε φῆμιν ὀπάσσει</p>
<p><a>ω202</a> θηλυτέρῃσι γυναιξί, καὶ ἥ κ᾽ εὐεργὸς ἔῃσιν.</p>
<p><a>ω203</a> ὣς οἱ μὲν τοιαῦτα πρὸς ἀλλήλους ἀγόρευον,</p>
<p><a>ω204</a> ἑσταότ᾽ εἰν Ἀΐδαο δόμοις, ὑπὸ κεύθεσι γαίης:</p>
<p><a>ω205</a> οἱ δ᾽ ἐπεὶ ἐκ πόλιος κατέβαν, τάχα δ᾽ ἀγρὸν ἵκοντο</p>
<p><a>ω206</a> καλὸν Λαέρταο τετυγμένον,  ὅν ῥά ποτ᾽ αὐτὸς</p>
<p><a>ω207</a> Λαέρτης κτεάτισσεν, ἐπεὶ μάλα πόλλ᾽ ἐμόγησεν.</p>
<p><a>ω208</a> ἔνθα οἱ οἶκος ἔην, περὶ δὲ κλίσιον θέε πάντη,</p>
<p><a>ω209</a> ἐν τῷ σιτέσκοντο καὶ ἵζανον ἠδὲ ἴαυον</p>
<p><a>ω210</a> δμῶες ἀναγκαῖοι,  τοί οἱ φίλα ἐργάζοντο.</p>
<p><a>ω211</a> ἐν δὲ γυνὴ Σικελὴ γρηῢς πέλεν, ἥ ῥα γέροντα</p>
<p><a>ω212</a> ἐνδυκέως κομέεσκεν ἐπ᾽ ἀγροῦ, νόσφι πόληος.</p>
<p><a>ω213</a> ἔνθ᾽ Ὀδυσεὺς δμώεσσι καὶ υἱέϊ μῦθον ἔειπεν:</p>
<p><a>ω214</a> ὑμεῖς μὲν νῦν ἔλθετ᾽ ἐϋκτίμενον δόμον εἴσω,</p>
<p><a>ω215</a> δεῖπνον δ᾽ αἶψα συῶν ἱερεύσατε ὅς τις ἄριστος:</p>
<p><a>ω216</a> αὐτὰρ ἐγὼ πατρὸς πειρήσομαι ἡμετέροιο,</p>
<p><a>ω217</a> αἴ κέ μ᾽ ἐπιγνώῃ καὶ φράσσεται ὀφθαλμοῖσιν,</p>
<p><a>ω218</a> ἦέ κεν ἀγνοιῇσι, πολὺν χρόνον ἀμφὶς ἐόντα.</p>
<p><a>ω219</a> ὣς εἰπὼν δμώεσσιν ἀρήϊα τεύχε᾽ ἔδωκεν.</p>
<p><a>ω220</a> οἱ μὲν ἔπειτα δόμονδε θοῶς κίον,  αὐτὰρ Ὀδυσσεὺς</p>
<p><a>ω221</a> ἆσσον ἴεν πολυκάρπου ἀλωῆς πειρητίζων.</p>
<p><a>ω222</a> οὐδ᾽ εὗρεν Δολίον, μέγαν ὄρχατον ἐσκαταβαίνων,</p>
<p><a>ω223</a> οὐδέ τινα δμώων οὐδ᾽ υἱῶν: ἀλλ᾽ ἄρα τοί γε</p>
<p><a>ω224</a> αἱμασιὰς λέξοντες ἀλωῆς ἔμμεναι ἕρκος</p>
<p><a>ω225</a> ᾤχοντ᾽,  αὐτὰρ ὁ τοῖσι γέρων ὁδὸν ἡγεμόνευε.</p>
<p><a>ω226</a> τὸν δ᾽ οἶον πατέρ᾽ εὗρεν ἐϋκτιμένῃ ἐν ἀλωῇ,</p>
<p><a>ω227</a> λιστρεύοντα φυτόν: ῥυπόωντα δὲ ἕστο χιτῶνα</p>
<p><a>ω228</a> ῥαπτὸν ἀεικέλιον, περὶ δὲ κνήμῃσι βοείας</p>
<p><a>ω229</a> κνημῖδας ῥαπτὰς δέδετο, γραπτῦς ἀλεείνων,</p>
<p><a>ω230</a> χειρῖδάς τ᾽ ἐπὶ χερσὶ βάτων ἕνεκ᾽: αὐτὰρ ὕπερθεν</p>
<p><a>ω231</a> αἰγείην κυνέην κεφαλῇ ἔχε, πένθος ἀέξων.</p>
<p><a>ω232</a> τὸν δ᾽ ὡς οὖν ἐνόησε πολύτλας δῖος Ὀδυσσεὺς</p>
<p><a>ω233</a> γήραϊ τειρόμενον, μέγα δὲ φρεσὶ πένθος ἔχοντα,</p>
<p><a>ω234</a> στὰς ἄρ᾽ ὑπὸ βλωθρὴν ὄγχνην κατὰ δάκρυον εἶβε.</p>
<p><a>ω235</a> μερμήριξε δ᾽ ἔπειτα κατὰ φρένα καὶ κατὰ θυμὸν</p>
<p><a>ω236</a> κύσσαι καὶ περιφῦναι ἑὸν πατέρ᾽, ἠδὲ ἕκαστα</p>
<p><a>ω237</a> εἰπεῖν, ὡς ἔλθοι καὶ ἵκοιτ᾽ ἐς πατρίδα γαῖαν,</p>
<p><a>ω238</a> ἦ πρῶτ᾽ ἐξερέοιτο ἕκαστά τε πειρήσαιτο.</p>
<p><a>ω239</a> ὧδε δέ οἱ φρονέοντι δοάσσατο κέρδιον εἶναι,</p>
<p><a>ω240</a> πρῶτον κερτομίοις ἐπέεσσιν πειρηθῆναι.</p>
<p><a>ω241</a> τὰ φρονέων ἰθὺς κίεν αὐτοῦ δῖος Ὀδυσσεύς.</p>
<p><a>ω242</a> ἦ τοι ὁ μὲν κατέχων κεφαλὴν φυτὸν ἀμφελάχαινε:</p>
<p><a>ω243</a> τὸν δὲ παριστάμενος προσεφώνεε φαίδιμος υἱός:</p>
<p><a>ω244</a> ὦ γέρον, οὐκ ἀδαημονίη σ᾽ ἔχει ἀμφιπολεύειν</p>
<p><a>ω245</a> ὄρχατον,  ἀλλ᾽ εὖ τοι κομιδὴ ἔχει, οὐδέ τι πάμπαν,</p>
<p><a>ω246</a> οὐ φυτόν, οὐ συκέη, οὐκ ἄμπελος, οὐ μὲν ἐλαίη,</p>
<p><a>ω247</a> οὐκ ὄγχνη, οὐ πρασιή τοι ἄνευ κομιδῆς κατὰ κῆπον.</p>
<p><a>ω248</a> ἄλλο δέ τοι ἐρέω, σὺ δὲ μὴ χόλον ἔνθεο θυμῷ</p>
<p><a>ω249</a> αὐτόν σ᾽ οὐκ ἀγαθὴ κομιδὴ ἔχει, ἀλλ᾽ ἅμα γῆρας</p>
<p><a>ω250</a> λυγρὸν ἔχεις αὐχμεῖς τε κακῶς καὶ ἀεικέα ἕσσαι.</p>
<p><a>ω251</a> οὐ μὲν ἀεργίης γε ἄναξ ἕνεκ᾽ οὔ σε κομίζει,</p>
<p><a>ω252</a> οὐδέ τί τοι δούλειον ἐπιπρέπει εἰσοράασθαι</p>
<p><a>ω253</a> εἶδος καὶ μέγεθος: βασιλῆϊ γὰρ ἀνδρὶ ἔοικας.</p>
<p><a>ω254</a> τοιούτῳ δὲ ἔοικας, ἐπεὶ λούσαιτο φάγοι τε,</p>
<p><a>ω255</a> εὑδέμεναι μαλακῶς: ἡ γὰρ δίκη ἐστὶ γερόντων.</p>
<p><a>ω256</a> ἀλλ᾽ ἄγε μοι τόδε εἰπὲ καὶ ἀτρεκέως κατάλεξον,</p>
<p><a>ω257</a> τεῦ δμὼς εἶς ἀνδρῶν; τεῦ δ᾽ ὄρχατον ἀμφιπολεύεις;</p>
<p><a>ω258</a> καὶ μοι τοῦτ᾽ ἀγόρευσον ἐτήτυμον, ὄφρ᾽ ἐῢ εἰδῶ,</p>
<p><a>ω259</a> εἰ ἐτεόν γ᾽ Ἰθάκην τήνδ᾽ ἱκόμεθ᾽, ὥς μοι ἔειπεν</p>
<p><a>ω260</a> οὗτος ἀνὴρ νῦν δὴ ξυμβλήμενος ἐνθάδ᾽ ἰόντι,</p>
<p><a>ω261</a> οὔ τι μάλ᾽ ἀρτίφρων, ἐπεὶ οὐ τόλμησεν ἕκαστα</p>
<p><a>ω262</a> εἰπεῖν ἠδ᾽ ἐπακοῦσαι ἐμὸν ἔπος, ὡς ἐρέεινον</p>
<p><a>ω263</a> ἀμφὶ ξείνῳ ἐμῷ, ἤ που ζώει τε καὶ ἔστιν</p>
<p><a>ω264</a> ἦ ἤδη τέθνηκε καὶ εἰν Ἀΐδαο δόμοισιν.</p>
<p><a>ω265</a> ἐκ γάρ τοι ἐρέω,  σὺ δὲ σύνθεο καί μευ ἄκουσον:</p>
<p><a>ω266</a> ἄνδρα ποτ᾽ ἐξείνισσα φίλῃ ἐνὶ πατρίδι γαίῃ</p>
<p><a>ω267</a> ἡμέτερόνδ᾽ ἐλθόντα, καὶ οὔ πω τις βροτὸς ἄλλος</p>
<p><a>ω268</a> ξείνων τηλεδαπῶν φιλίων ἐμὸν ἵκετο δῶμα:</p>
<p><a>ω269</a> εὔχετο δ᾽ ἐξ Ἰθάκης γένος ἔμμεναι, αὐτὰρ ἔφασκε</p>
<p><a>ω270</a> Λαέρτην Ἀρκεισιάδην πατέρ᾽ ἔμμεναι αὐτῷ.</p>
<p><a>ω271</a> τὸν μὲν ἐγὼ πρὸς δώματ᾽ ἄγων ἐῢ ἐξείνισσα,</p>
<p><a>ω272</a> ἐνδυκέως φιλέων, πολλῶν κατὰ οἶκον ἐόντων,</p>
<p><a>ω273</a> καί οἱ δῶρα πόρον ξεινήϊα, οἷα ἐῴκει.</p>
<p><a>ω274</a> χρυσοῦ μέν οἱ δῶκ᾽ εὐεργέος ἑπτὰ τάλαντα,</p>
<p><a>ω275</a> δῶκα δέ οἱ κρητῆρα πανάργυρον ἀνθεμόεντα,</p>
<p><a>ω276</a> δώδεκα δ᾽ ἁπλοΐδας χλαίνας, τόσσους δὲ τάπητας,</p>
<p><a>ω277</a> τόσσα δὲ φάρεα καλά, τόσους δ᾽ ἐπὶ τοῖσι χιτῶνας,</p>
<p><a>ω278</a> χωρὶς δ᾽ αὖτε γυναῖκας, ἀμύμονα ἔργα ἰδυίας,</p>
<p><a>ω279</a> τέσσαρας εἰδαλίμας, ἃς ἤθελεν αὐτὸς ἑλέσθαι.</p>
<p><a>ω280</a> τὸν δ᾽ ἠμείβετ᾽ ἔπειτα πατὴρ κατὰ δάκρυον εἴβων:</p>
<p><a>ω281</a> ξεῖν᾽,  ἦ τοι μὲν γαῖαν ἱκάνεις, ἣν ἐρεείνεις,</p>
<p><a>ω282</a> ὑβρισταὶ δ᾽ αὐτὴν καὶ ἀτάσθαλοι ἄνδρες ἔχουσιν:</p>
<p><a>ω283</a> δῶρα δ᾽ ἐτώσια ταῦτα χαρίζεο, μυρί᾽ ὀπάζων:</p>
<p><a>ω284</a> εἰ γάρ μιν ζωόν γ᾽ ἐκίχεις Ἰθάκης ἐνὶ δήμῳ,</p>
<p><a>ω285</a> τῷ κέν σ᾽ εὖ δώροισιν ἀμειψάμενος ἀπέπεμψε</p>
<p><a>ω286</a> καὶ ξενίῃ ἀγαθῇ ἡ γὰρ θέμις, ὅς τις ὑπάρξῃ.</p>
<p><a>ω287</a> ἀλλ᾽ ἄγε μοι τόδε εἰπὲ καὶ ἀτρεκέως κατάλεξον,</p>
<p><a>ω288</a> πόστον δὴ ἔτος ἐστίν, ὅτε ξείνισσας ἐκεῖνον</p>
<p><a>ω289</a> σὸν ξεῖνον δύστηνον, ἐμὸν παῖδ᾽, εἴ ποτ᾽ ἔην γε,</p>
<p><a>ω290</a> δύσμορον;  ὅν που τῆλε φίλων καὶ πατρίδος αἴης</p>
<p><a>ω291</a> ἠέ που ἐν πόντῳ φάγον ἰχθύες, ἢ ἐπὶ χέρσου</p>
<p><a>ω292</a> θηρσὶ καὶ οἰωνοῖσιν ἕλωρ γένετ᾽: οὐδέ ἑ μήτηρ</p>
<p><a>ω293</a> κλαῦσε περιστείλασα πατήρ θ᾽, οἵ μιν τεκόμεσθα:</p>
<p><a>ω294</a> οὐδ᾽ ἄλοχος πολύδωρος, ἐχέφρων Πηνελόπεια,</p>
<p><a>ω295</a> κώκυσ᾽ ἐν λεχέεσσιν ἑὸν πόσιν,  ὡς ἐπεῴκει,</p>
<p><a>ω296</a> ὀφθαλμοὺς καθελοῦσα: τὸ γὰρ γέρας ἐστὶ θανόντων.</p>
<p><a>ω297</a> καί μοι τοῦτ᾽ ἀγόρευσον ἐτήτυμον, ὄφρ᾽ ἐῢ εἰδῶ:</p>
<p><a>ω298</a> τίς πόθεν εἶς ἀνδρῶν; πόθι τοι πόλις ἠδὲ τοκῆες;</p>
<p><a>ω299</a> ποῦ δὲ νηῦς ἕστηκε θοή, ἥ σ᾽ ἤγαγε δεῦρο</p>
<p><a>ω300</a> ἀντιθέους θ᾽ ἑτάρους;  ἦ ἔμπορος εἰλήλουθας</p>
<p><a>ω301</a> νηὸς ἐπ᾽ ἀλλοτρίης, οἱ δ᾽ ἐκβήσαντες ἔβησαν;</p>
<p><a>ω302</a> τὸν δ᾽ ἀπαμειβόμενος προσέφη πολύμητις Ὀδυσσεύς:</p>
<p><a>ω303</a> τοιγὰρ ἐγώ τοι πάντα μάλ᾽ ἀτρεκέως καταλέξω.</p>
<p><a>ω304</a> εἰμὶ μὲν ἐξ Ἀλύβαντος, ὅθι κλυτὰ δώματα ναίω,</p>
<p><a>ω305</a> υἱὸς Ἀφείδαντος Πολυπημονίδαο ἄνακτος:</p>
<p><a>ω306</a> αὐτὰρ ἐμοί γ᾽ ὄνομ᾽ ἐστὶν Ἐπήριτος: ἀλλά με δαίμων</p>
<p><a>ω307</a> πλάγξ᾽ ἀπὸ Σικανίης δεῦρ᾽ ἐλθέμεν οὐκ ἐθέλοντα:</p>
<p><a>ω308</a> νηῦς δέ μοι ἥδ᾽ ἕστηκεν ἐπ᾽ ἀγροῦ νόσφι πόληος.</p>
<p><a>ω309</a> αὐτὰρ Ὀδυσσῆϊ τόδε δὴ πέμπτον ἔτος ἐστίν,</p>
<p><a>ω310</a> ἐξ οὗ κεῖθεν ἔβη καὶ ἐμῆς ἀπελήλυθε πάτρης,</p>
<p><a>ω311</a> δύσμορος: ἦ τέ οἱ ἐσθλοὶ ἔσαν ὄρνιθες ἰόντι,</p>
<p><a>ω312</a> δεξιοί, οἷς χαίρων μὲν ἐγὼν ἀπέπεμπον ἐκεῖνον,</p>
<p><a>ω313</a> χαῖρε δὲ κεῖνος ἰών: θυμὸς δ᾽ ἔτι νῶϊν ἐώλπει</p>
<p><a>ω314</a> μίξεσθαι ξενίῃ ἠδ᾽ ἀγλαὰ δῶρα διδώσειν.</p>
<p><a>ω315</a> ὣς φάτο,  τὸν δ᾽ ἄχεος νεφέλη ἐκάλυψε μέλαινα:</p>
<p><a>ω316</a> ἀμφοτέρῃσι δὲ χερσὶν ἑλὼν κόνιν αἰθαλόεσσαν</p>
<p><a>ω317</a> χεύατο κὰκ κεφαλῆς πολιῆς, ἁδινὰ στεναχίζων.</p>
<p><a>ω318</a> τοῦ δ᾽ ὠρίνετο θυμός, ἀνὰ ῥῖνας δέ οἱ ἤδη</p>
<p><a>ω319</a> δριμὺ μένος προὔτυψε φίλον πατέρ᾽ εἰσορόωντι.</p>
<p><a>ω320</a> κύσσε δέ μιν περιφὺς ἐπιάλμενος,  ἠδὲ προσηύδα:</p>
<p><a>ω321</a> κεῖνος μέν τοι ὅδ᾽ αὐτὸς ἐγώ, πάτερ, ὃν σὺ μεταλλᾷς,</p>
<p><a>ω322</a> ἤλυθον εἰκοστῷ ἔτεϊ ἐς πατρίδα γαῖαν.</p>
<p><a>ω323</a> ἀλλ᾽ ἴσχεο κλαυθμοῖο γόοιό τε δακρυόεντος.</p>
<p><a>ω324</a> ἐκ γάρ τοι ἐρέω: μάλα δὲ χρὴ σπευδέμεν ἔμπης:</p>
<p><a>ω325</a> μνηστῆρας κατέπεφνον ἐν ἡμετέροισι δόμοισι,</p>
<p><a>ω326</a> λώβην τινύμενος θυμαλγέα καὶ κακὰ ἔργα.</p>
<p><a>ω327</a> τὸν δ᾽ αὖ Λαέρτης ἀπαμείβετο φώνησέν τε:</p>
<p><a>ω328</a> εἰ μὲν δὴ Ὀδυσεύς γε ἐμὸς πάϊς ἐνθάδ᾽ ἱκάνεις,</p>
<p><a>ω329</a> σῆμά τί μοι νῦν εἰπὲ ἀριφραδές, ὄφρα πεποίθω.</p>
<p><a>ω330</a> τὸν δ᾽ ἀπαμειβόμενος προσέφη πολύμητις Ὀδυσσεύς:</p>
<p><a>ω331</a> οὐλὴν μὲν πρῶτον τήνδε φράσαι ὀφθαλμοῖσι,</p>
<p><a>ω332</a> τὴν ἐν Παρνησῷ μ᾽ ἔλασεν σῦς λευκῷ ὀδόντι</p>
<p><a>ω333</a> οἰχόμενον: σὺ δέ με προΐεις καὶ πότνια μήτηρ</p>
<p><a>ω334</a> ἐς πατέρ᾽ Αὐτόλυκον μητρὸς φίλον, ὄφρ᾽ ἂν ἑλοίμην</p>
<p><a>ω335</a> δῶρα, τὰ δεῦρο μολών μοι ὑπέσχετο καὶ κατένευσεν.</p>
<p><a>ω336</a> εἰ δ᾽ ἄγε τοι καὶ δένδρε᾽ ἐϋκτιμένην κατ᾽ ἀλωὴν</p>
<p><a>ω337</a> εἴπω, ἅ μοί ποτ᾽ ἔδωκας, ἐγὼ δ᾽ ᾔτεόν σε ἕκαστα</p>
<p><a>ω338</a> παιδνὸς ἐών, κατὰ κῆπον ἐπισπόμενος: διὰ δ᾽ αὐτῶν</p>
<p><a>ω339</a> ἱκνεύμεσθα, σὺ δ᾽ ὠνόμασας καὶ ἔειπες ἕκαστα.</p>
<p><a>ω340</a> ὄγχνας μοι δῶκας τρισκαίδεκα καὶ δέκα μηλέας,</p>
<p><a>ω341</a> συκέας τεσσαράκοντ᾽: ὄρχους δέ μοι ὧδ᾽ ὀνόμηνας</p>
<p><a>ω342</a> δώσειν πεντήκοντα, διατρύγιος δὲ ἕκαστος</p>
<p><a>ω343</a> ἤην: ἔνθα δ᾽ ἀνὰ σταφυλαὶ παντοῖαι ἔασιν—</p>
<p><a>ω344</a> ὁππότε δὴ Διὸς ὧραι ἐπιβρίσειαν ὕπερθεν.</p>
<p><a>ω345</a> ὣς φάτο,  τοῦ δ᾽ αὐτοῦ λύτο γούνατα καὶ φίλον ἦτορ,</p>
<p><a>ω346</a> σήματ᾽ ἀναγνόντος τά οἱ ἔμπεδα πέφραδ᾽ Ὀδυσσεύς.</p>
<p><a>ω347</a> ἀμφὶ δὲ παιδὶ φίλῳ βάλε πήχεε: τὸν δὲ ποτὶ οἷ</p>
<p><a>ω348</a> εἷλεν ἀποψύχοντα πολύτλας δῖος Ὀδυσσεύς.</p>
<p><a>ω349</a> αὐτὰρ ἐπεί ῥ᾽ ἄμπνυτο καὶ ἐς φρένα θυμὸς ἀγέρθη,</p>
<p><a>ω350</a> ἐξαῦτις μύθοισιν ἀμειβόμενος προσέειπε:</p>
<p><a>ω351</a> Ζεῦ πάτερ, ἦ ῥα ἔτ᾽ ἔστε θεοὶ κατὰ μακρὸν Ὄλυμπον,</p>
<p><a>ω352</a> εἰ ἐτεὸν μνηστῆρες ἀτάσθαλον ὕβριν ἔτισαν.</p>
<p><a>ω353</a> νῦν δ᾽ αἰνῶς δείδοικα κατὰ φρένα μὴ τάχα πάντες</p>
<p><a>ω354</a> ἐνθάδ᾽ ἐπέλθωσιν Ἰθακήσιοι, ἀγγελίας δὲ</p>
<p><a>ω355</a> πάντη ἐποτρύνωσι Κεφαλλήνων πολίεσσι.</p>
<p><a>ω356</a> τὸν δ᾽ ἀπαμειβόμενος προσέφη πολύμητις Ὀδυσσεύς:</p>
<p><a>ω357</a> θάρσει, μή τοι ταῦτα μετὰ φρεσὶ σῇσι μελόντων.</p>
<p><a>ω358</a> ἀλλ᾽ ἴομεν προτὶ οἶκον, ὃς ὀρχάτου ἐγγύθι κεῖται:</p>
<p><a>ω359</a> ἔνθα δὲ Τηλέμαχον καὶ βουκόλον ἠδὲ συβώτην</p>
<p><a>ω360</a> προὔπεμψ᾽,  ὡς ἂν δεῖπνον ἐφοπλίσσωσι τάχιστα.</p>
<p><a>ω361</a> ὣς ἄρα φωνήσαντε βάτην πρὸς δώματα καλά.</p>
<p><a>ω362</a> οἱ δ᾽ ὅτε δή ῥ᾽ ἵκοντο δόμους εὖ ναιετάοντας,</p>
<p><a>ω363</a> εὗρον Τηλέμαχον καὶ βουκόλον ἠδὲ συβώτην</p>
<p><a>ω364</a> ταμνομένους κρέα πολλὰ κερῶντάς τ᾽ αἴθοπα οἶνον.</p>
<p><a>ω365</a> τόφρα δὲ Λαέρτην μεγαλήτορα ᾧ ἐνὶ οἴκῳ</p>
<p><a>ω366</a> ἀμφίπολος Σικελὴ λοῦσεν καὶ χρῖσεν ἐλαίῳ,</p>
<p><a>ω367</a> ἀμφὶ δ᾽ ἄρα χλαῖναν καλὴν βάλεν: αὐτὰρ Ἀθήνη</p>
<p><a>ω368</a> ἄγχι παρισταμένη μέλε᾽ ἤλδανε ποιμένι λαῶν,</p>
<p><a>ω369</a> μείζονα δ᾽ ἠὲ πάρος καὶ πάσσονα θῆκεν ἰδέσθαι.</p>
<p><a>ω370</a> ἐκ δ᾽ ἀσαμίνθου βῆ: θαύμαζε δέ μιν φίλος υἱός,</p>
<p><a>ω371</a> ὡς ἴδεν ἀθανάτοισι θεοῖς ἐναλίγκιον ἄντην:</p>
<p><a>ω372</a> καί μιν φωνήσας ἔπεα πτερόεντα προσηύδα:</p>
<p><a>ω373</a> ὦ πάτερ, ἦ μάλα τίς σε θεῶν αἰειγενετάων</p>
<p><a>ω374</a> εἶδός τε μέγεθός τε ἀμείνονα θῆκεν ἰδέσθαι.</p>
<p><a>ω375</a> τὸν δ᾽ αὖ Λαέρτης πεπνυμένος ἀντίον ηὔδα:</p>
<p><a>ω376</a> αἲ γάρ, Ζεῦ τε πάτερ καὶ Ἀθηναίη καὶ Ἄπολλον,</p>
<p><a>ω377</a> οἷος Νήρικον εἷλον, ἐϋκτίμενον πτολίεθρον,</p>
<p><a>ω378</a> ἀκτὴν ἠπείροιο, Κεφαλλήνεσσιν ἀνάσσων,</p>
<p><a>ω379</a> τοῖος ἐών τοι χθιζὸς ἐν ἡμετέροισι δόμοισιν,</p>
<p><a>ω380</a> τεύχε᾽ ἔχων ὤμοισιν,  ἐφεστάμεναι καὶ ἀμύνειν</p>
<p><a>ω381</a> ἄνδρας μνηστῆρας: τῷ κε σφέων γούνατ᾽ ἔλυσα</p>
<p><a>ω382</a> πολλῶν ἐν μεγάροισι, σὺ δὲ φρένας ἔνδον ἐγήθεις.</p>
<p><a>ω383</a> ὣς οἷ μὲν τοιαῦτα πρὸς ἀλλήλους ἀγόρευον.</p>
<p><a>ω384</a> οἱ δ᾽ ἐπεὶ οὖν παύσαντο πόνου τετύκοντό τε δαῖτα,</p>
<p><a>ω385</a> ἑξείης ἕζοντο κατὰ κλισμούς τε θρόνους τε:</p>
<p><a>ω386</a> ἔνθ᾽ οἱ μὲν δείπνῳ ἐπεχείρεον, ἀγχίμολον δὲ</p>
<p><a>ω387</a> ἦλθ᾽ ὁ γέρων Δολίος, σὺν δ᾽ υἱεῖς τοῖο γέροντος,</p>
<p><a>ω388</a> ἐξ ἔργων μογέοντες, ἐπεὶ προμολοῦσα κάλεσσεν</p>
<p><a>ω389</a> μήτηρ γρηῦς Σικελή, ἥ σφεας τρέφε καί ῥα γέροντα</p>
<p><a>ω390</a> ἐνδυκέως κομέεσκεν,  ἐπεὶ κατὰ γῆρας ἔμαρψεν.</p>
<p><a>ω391</a> οἱ δ᾽ ὡς οὖν Ὀδυσῆα ἴδον φράσσαντό τε θυμῷ,</p>
<p><a>ω392</a> ἔσταν ἐνὶ μεγάροισι τεθηπότες: αὐτὰρ Ὀδυσσεὺς</p>
<p><a>ω393</a> μειλιχίοις ἐπέεσσι καθαπτόμενος προσέειπεν:</p>
<p><a>ω394</a> ὦ γέρον, ἵζ᾽ ἐπὶ δεῖπνον, ἀπεκλελάθεσθε δὲ θάμβευς:</p>
<p><a>ω395</a> δηρὸν γὰρ σίτῳ ἐπιχειρήσειν μεμαῶτες</p>
<p><a>ω396</a> μίμνομεν ἐν μεγάροις, ὑμέας ποτιδέγμενοι αἰεί.</p>
<p><a>ω397</a> ὣς ἄρ ἔφη, Δολίος δ᾽ ἰθὺς κίε χεῖρε πετάσσας</p>
<p><a>ω398</a> ἀμφοτέρας, Ὀδυσεῦς δὲ λαβὼν κύσε χεῖρ᾽ ἐπὶ καρπῷ,</p>
<p><a>ω399</a> καί μιν φωνήσας ἔπεα πτερόεντα προσηύδα:</p>
<p><a>ω400</a> ὦ φίλ᾽,  ἐπεὶ νόστησας ἐελδομένοισι μάλ᾽ ἡμῖν</p>
<p><a>ω401</a> οὐδ᾽ ἔτ᾽ ὀϊομένοισι, θεοὶ δέ σ᾽ ἀνήγαγον αὐτοί,</p>
<p><a>ω402</a> οὖλέ τε καὶ μάλα χαῖρε, θεοὶ δέ τοι ὄλβια δοῖεν.</p>
<p><a>ω403</a> καί μοι τοῦτ᾽ ἀγόρευσον ἐτήτυμον, ὄφρ᾽ ἐῢ εἰδῶ,</p>
<p><a>ω404</a> ἢ ἤδη σάφα οἶδε περίφρων Πηνελόπεια</p>
<p><a>ω405</a> νοστήσαντά σε δεῦρ᾽,  ἦ ἄγγελον ὀτρύνωμεν.</p>
<p><a>ω406</a> τὸν δ᾽ ἀπαμειβόμενος προσέφη πολύμητις Ὀδυσσεύς</p>
<p><a>ω407</a> ὦ γέρον, ἤδη οἶδε: τί σε χρὴ ταῦτα πένεσθαι;</p>
<p><a>ω408</a> ὣς φάθ᾽, ὁ δ᾽ αὖτις ἄρ᾽ ἕζετ᾽ ἐϋξέστου ἐπὶ δίφρου.</p>
<p><a>ω409</a> ὣς δ᾽ αὔτως παῖδες Δολίου κλυτὸν ἀμφ᾽ Ὀδυσῆα</p>
<p><a>ω410</a> δεικανόωντ᾽ ἐπέεσσι καὶ ἐν χείρεσσι φύοντο,</p>
<p><a>ω411</a> ἑξείης δ᾽ ἕζοντο παραὶ Δολίον, πατέρα σφόν.</p>
<p><a>ω412</a> ὣς οἱ μὲν περὶ δεῖπνον ἐνὶ μεγάροισι πένοντο:</p>
<p><a>ω413</a> Ὄσσα δ᾽ ἄρ᾽ ἄγγελος ὦκα κατὰ πτόλιν ᾤχετο πάντη,</p>
<p><a>ω414</a> μνηστήρων στυγερὸν θάνατον καὶ κῆρ᾽ ἐνέπουσα.</p>
<p><a>ω415</a> οἱ δ᾽ ἄρ᾽ ὁμῶς ἀΐοντες ἐφοίτων ἄλλοθεν ἄλλος</p>
<p><a>ω416</a> μυχμῷ τε στοναχῇ τε δόμων προπάροιθ᾽ Ὀδυσῆος,</p>
<p><a>ω417</a> ἐκ δὲ νέκυς οἴκων φόρεον καὶ θάπτον ἕκαστοι,</p>
<p><a>ω418</a> τοὺς δ᾽ ἐξ ἀλλάων πολίων οἶκόνδε ἕκαστον</p>
<p><a>ω419</a> πέμπον ἄγειν ἁλιεῦσι θοῇς ἐπὶ νηυσὶ τιθέντες:</p>
<p><a>ω420</a> αὐτοὶ δ᾽ εἰς ἀγορὴν κίον ἀθρόοι,  ἀχνύμενοι κῆρ.</p>
<p><a>ω421</a> αὐτὰρ ἐπεί ῥ᾽ ἤγερθεν ὁμηγερέες τ᾽ ἐγένοντο,</p>
<p><a>ω422</a> τοῖσιν δ᾽ Εὐπείθης ἀνά θ᾽ ἵστατο καὶ μετέειπε:</p>
<p><a>ω423</a> παιδὸς γάρ οἱ ἄλαστον ἐνὶ φρεσὶ πένθος ἔκειτο,</p>
<p><a>ω424</a> Ἀντινόου, τὸν πρῶτον ἐνήρατο δῖος Ὀδυσσεύς:</p>
<p><a>ω425</a> τοῦ ὅ γε δάκρυ χέων ἀγορήσατο καὶ μετέειπεν:</p>
<p><a>ω426</a> ὦ φίλοι, ἦ μέγα ἔργον ἀνὴρ ὅδ᾽ ἐμήσατ᾽ Ἀχαιούς:</p>
<p><a>ω427</a> τοὺς μὲν σὺν νήεσσιν ἄγων πολέας τε καὶ ἐσθλοὺς</p>
<p><a>ω428</a> ὤλεσε μὲν νῆας γλαφυράς, ἀπὸ δ᾽ ὤλεσε λαούς:</p>
<p><a>ω429</a> τοὺς δ᾽ ἐλθὼν ἔκτεινε Κεφαλλήνων ὄχ᾽ ἀρίστους,</p>
<p><a>ω430</a> ἀλλ᾽ ἄγετε,  πρὶν τοῦτον ἢ ἐς Πύλον ὦκα ἱκέσθαι</p>
<p><a>ω431</a> ἢ καὶ ἐς Ἤλιδα δῖαν, ὅθι κρατέουσιν Ἐπειοί,</p>
<p><a>ω432</a> ἴομεν: ἦ καὶ ἔπειτα κατηφέες ἐσσόμεθ᾽ αἰεί:</p>
<p><a>ω433</a> λώβη γὰρ τάδε γ᾽ ἐστὶ καὶ ἐσσομένοισι πυθέσθαι,</p>
<p><a>ω434</a> εἰ δὴ μὴ παίδων τε κασιγνήτων τε φονῆας</p>
<p><a>ω435</a> τισόμεθ᾽.  οὐκ ἂν ἐμοί γε μετὰ φρεσὶν ἡδὺ γένοιτο</p>
<p><a>ω436</a> ζωέμεν, ἀλλὰ τάχιστα θανὼν φθιμένοισι μετείην.</p>
<p><a>ω437</a> ἀλλ᾽ ἴομεν, μὴ φθέωσι περαιωθέντες ἐκεῖνοι.</p>
<p><a>ω438</a> ὣς φάτο δάκρυ χέων, οἶκτος δ᾽ ἕλε πάντας Ἀχαιούς.</p>
<p><a>ω439</a> ἀγχίμολον δέ σφ᾽ ἦλθε Μέδων καὶ θεῖος ἀοιδὸς</p>
<p><a>ω440</a> ἐκ μεγάρων Ὀδυσῆος,  ἐπεί σφεας ὕπνος ἀνῆκεν,</p>
<p><a>ω441</a> ἔσταν δ᾽ ἐν μέσσοισι: τάφος δ᾽ ἕλεν ἄνδρα ἕκαστον.</p>
<p><a>ω442</a> τοῖσι δὲ καὶ μετέειπε Μέδων πεπνυμένα εἰδώς:</p>
<p><a>ω443</a> κέκλυτε δὴ νῦν μευ, Ἰθακήσιοι: οὐ γὰρ Ὀδυσσεὺς</p>
<p><a>ω444</a> ἀθανάτων ἀέκητι θεῶν τάδ᾽ ἐμήσατο ἔργα:</p>
<p><a>ω445</a> αὐτὸς ἐγὼν εἶδον θεὸν ἄμβροτον,  ὅς ῥ᾽ Ὀδυσῆϊ</p>
<p><a>ω446</a> ἐγγύθεν ἑστήκει καὶ Μέντορι πάντα ἐῴκει.</p>
<p><a>ω447</a> ἀθάνατος δὲ θεὸς τοτὲ μὲν προπάροιθ᾽ Ὀδυσῆος</p>
<p><a>ω448</a> φαίνετο θαρσύνων, τοτὲ δὲ μνηστῆρας ὀρίνων</p>
<p><a>ω449</a> θῦνε κατὰ μέγαρον: τοὶ δ᾽ ἀγχιστῖνοι ἔπιπτον.</p>
<p><a>ω450</a> ὣς φάτο, τοὺς δ᾽ ἄρα πάντας ὑπὸ χλωρὸν δέος ᾕρει.</p>
<p><a>ω451</a> τοῖσι δὲ καὶ μετέειπε γέρων ἥρως Ἁλιθέρσης</p>
<p><a>ω452</a> Μαστορίδης: ὁ γὰρ οἶος ὅρα πρόσσω καὶ ὀπίσσω:</p>
<p><a>ω453</a> ὅ σφιν ἐϋφρονέων ἀγορήσατο καὶ μετέειπε:</p>
<p><a>ω454</a> κέκλυτε δὴ νῦν μευ, Ἰθακήσιοι, ὅττι κεν εἴπω:</p>
<p><a>ω455</a> ὑμετέρῃ κακότητι,  φίλοι, τάδε ἔργα γένοντο:</p>
<p><a>ω456</a> οὐ γὰρ ἐμοὶ πείθεσθ᾽, οὐ Μέντορι ποιμένι λαῶν,</p>
<p><a>ω457</a> ὑμετέρους παῖδας καταπαυέμεν ἀφροσυνάων,</p>
<p><a>ω458</a> οἳ μέγα ἔργον ἔρεξαν ἀτασθαλίῃσι κακῇσι,</p>
<p><a>ω459</a> κτήματα κείροντες καὶ ἀτιμάζοντες ἄκοιτιν</p>
<p><a>ω460</a> ἀνδρὸς ἀριστῆος: τὸν δ᾽ οὐκέτι φάντο νέεσθαι.</p>
<p><a>ω461</a> καὶ νῦν ὧδε γένοιτο. πίθεσθέ μοι ὡς ἀγορεύω:</p>
<p><a>ω462</a> μὴ ἴομεν, μή πού τις ἐπίσπαστον κακὸν εὕρῃ.</p>
<p><a>ω463</a> ὣς ἔφαθ᾽, οἱ δ᾽ ἄρ᾽ ἀνήϊξαν μεγάλῳ ἀλαλητῷ</p>
<p><a>ω464</a> ἡμίσεων πλείους: τοὶ δ᾽ ἀθρόοι αὐτόθι μίμνον:</p>
<p><a>ω465</a> οὐ γὰρ σφιν ἅδε μῦθος ἐνὶ φρεσίν,  ἀλλ᾽ Εὐπείθει</p>
<p><a>ω466</a> πείθοντ᾽: αἶψα δ᾽ ἔπειτ᾽ ἐπὶ τεύχεα ἐσσεύοντο.</p>
<p><a>ω467</a> αὐτὰρ ἐπεί ῥ᾽ ἕσσαντο περὶ χροῒ νώροπα χαλκόν,</p>
<p><a>ω468</a> ἀθρόοι ἠγερέθοντο πρὸ ἄστεος εὐρυχόροιο.</p>
<p><a>ω469</a> τοῖσιν δ᾽ Εὐπείθης ἡγήσατο νηπιέῃσι:</p>
<p><a>ω470</a> φῆ δ᾽ ὅ γε τίσεσθαι παιδὸς φόνον,  οὐδ᾽ ἄρ᾽ ἔμελλεν</p>
<p><a>ω471</a> ἂψ ἀπονοστήσειν, ἀλλ᾽ αὐτοῦ πότμον ἐφέψειν.</p>
<p><a>ω472</a> αὐτὰρ Ἀθηναίη Ζῆνα Κρονίωνα προσηύδα:</p>
<p><a>ω473</a> ὦ πάτερ ἡμέτερε, Κρονίδη, ὕπατε κρειόντων,</p>
<p><a>ω474</a> εἰπέ μοι εἰρομένῃ, τί νύ τοι νόος ἔνδοθι κεύθει;</p>
<p><a>ω475</a> ἢ προτέρω πόλεμόν τε κακὸν καὶ φύλοπιν αἰνὴν</p>
<p><a>ω476</a> τεύξεις, ἦ φιλότητα μετ᾽ ἀμφοτέροισι τίθησθα;</p>
<p><a>ω477</a> τὴν δ᾽ ἀπαμειβόμενος προσέφη νεφεληγερέτα Ζεύς:</p>
<p><a>ω478</a> τέκνον ἐμόν, τί με ταῦτα διείρεαι ἠδὲ μεταλλᾷς;</p>
<p><a>ω479</a> οὐ γὰρ δὴ τοῦτον μὲν ἐβούλευσας νόον αὐτή,</p>
<p><a>ω480</a> ὡς ἦ τοι κείνους Ὀδυσεὺς ἀποτίσεται ἐλθών;</p>
<p><a>ω481</a> ἔρξον ὅπως ἐθέλεις: ἐρέω τέ τοι ὡς ἐπέοικεν.</p>
<p><a>ω482</a> ἐπεὶ δὴ μνηστῆρας ἐτίσατο δῖος Ὀδυσσεύς,</p>
<p><a>ω483</a> ὅρκια πιστὰ ταμόντες ὁ μὲν βασιλευέτω αἰεί,</p>
<p><a>ω484</a> ἡμεῖς δ᾽ αὖ παίδων τε κασιγνήτων τε φόνοιο</p>
<p><a>ω485</a> ἔκλησιν θέωμεν: τοὶ δ᾽ ἀλλήλους φιλεόντων</p>
<p><a>ω486</a> ὡς τὸ πάρος, πλοῦτος δὲ καὶ εἰρήνη ἅλις ἔστω.</p>
<p><a>ω487</a> ὣς εἰπὼν ὤτρυνε πάρος μεμαυῖαν Ἀθήνην,</p>
<p><a>ω488</a> βῆ δὲ κατ᾽ Οὐλύμποιο καρήνων ἀΐξασα.</p>
<p><a>ω489</a> οἱ δ᾽ ἐπεὶ οὖν σίτοιο μελίφρονος ἐξ ἔρον ἕντο,</p>
<p><a>ω490</a> τοῖς δ᾽ ἄρα μύθων ἦρχε πολύτλας δῖος Ὀδυσσεύς:</p>
<p><a>ω491</a> ἐξελθών τις ἴδοι μὴ δὴ σχεδὸν ὦσι κιόντες.</p>
<p><a>ω492</a> ὣς ἔφατ᾽: ἐκ δ᾽ υἱὸς Δολίου κίεν, ὡς ἐκέλευεν:</p>
<p><a>ω493</a> στῆ δ᾽ ἄρ᾽ ἐπ᾽ οὐδὸν ἰών, τοὺς δὲ σχεδὸν ἔσιδε πάντας:</p>
<p><a>ω494</a> αἶψα δ᾽ Ὀδυσσῆα ἔπεα πτερόεντα προσηύδα:</p>
<p><a>ω495</a> οἵδε δὴ ἐγγὺς ἔασ᾽: ἀλλ᾽ ὁπλιζώμεθα θᾶσσον.</p>
<p><a>ω496</a> ὣς ἔφαθ᾽, οἱ δ᾽ ὤρνυντο καὶ ἐν τεύχεσσι δύοντο,</p>
<p><a>ω497</a> τέσσαρες ἀμφ᾽ Ὀδυσῆ᾽, ἓξ δ᾽ υἱεῖς οἱ Δολίοιο:</p>
<p><a>ω498</a> ἐν δ᾽ ἄρα Λαέρτης Δολίος τ᾽ ἐς τεύχε᾽ ἔδυνον,</p>
<p><a>ω499</a> καὶ πολιοί περ ἐόντες, ἀναγκαῖοι πολεμισταί.</p>
<p><a>ω500</a> αὐτὰρ ἐπεί ῥ᾽ ἕσσαντο περὶ χροῒ νώροπα χαλκόν,</p>
<p><a>ω501</a> ὤϊξάν ῥα θύρας, ἐκ δ᾽ ἤϊον, ἄρχε δ᾽ Ὀδυσσεύς.</p>
<p><a>ω502</a> τοῖσι δ᾽ ἐπ᾽ ἀγχίμολον θυγάτηρ Διὸς ἦλθεν Ἀθήνη</p>
<p><a>ω503</a> Μέντορι εἰδομένη ἠμὲν δέμας ἠδὲ καὶ αὐδήν.</p>
<p><a>ω504</a> τὴν μὲν ἰδὼν γήθησε πολύτλας δῖος Ὀδυσσεύς:</p>
<p><a>ω505</a> αἶψα δὲ Τηλέμαχον προσεφώνεεν ὃν φίλον υἱόν:</p>
<p><a>ω506</a> Τηλέμαχ᾽, ἤδη μὲν τόδε γ᾽ εἴσεαι αὐτὸς ἐπελθών,</p>
<p><a>ω507</a> ἀνδρῶν μαρναμένων ἵνα τε κρίνονται ἄριστοι,</p>
<p><a>ω508</a> μή τι καταισχύνειν πατέρων γένος, οἳ τὸ πάρος περ</p>
<p><a>ω509</a> ἀλκῇ τ᾽ ἠνορέῃ τε κεκάσμεθα πᾶσαν ἐπ᾽ αἶαν.</p>
<p><a>ω510</a> τὸν δ᾽ αὖ Τηλέμαχος πεπνυμένος ἀντίον ηὔδα:</p>
<p><a>ω511</a> ὄψεαι, αἴ κ᾽ ἐθέλῃσθα, πάτερ φίλε, τῷδ᾽ ἐπὶ θυμῷ</p>
<p><a>ω512</a> οὔ τι καταισχύνοντα τεὸν γένος, ὡς ἀγορεύεις.</p>
<p><a>ω513</a> ὣς φάτο, Λαέρτης δ᾽ ἐχάρη καὶ μῦθον ἔειπε:</p>
<p><a>ω514</a> τίς νύ μοι ἡμέρη ἥδε, θεοὶ φίλοι; ἦ μάλα χαίρω:</p>
<p><a>ω515</a> υἱός θ᾽ υἱωνός τ᾽ ἀρετῆς πέρι δῆριν ἔχουσιν.</p>
<p><a>ω516</a> τὸν δὲ παρισταμένη προσέφη γλαυκῶπις Ἀθήνη:</p>
<p><a>ω517</a> ὦ Ἀρκεισιάδη, πάντων πολὺ φίλταθ᾽ ἑταίρων,</p>
<p><a>ω518</a> εὐξάμενος κούρῃ γλαυκώπιδι καὶ Διὶ πατρί,</p>
<p><a>ω519</a> αἶψα μαλ᾽ ἀμπεπαλὼν προΐει δολιχόσκιον ἔγχος.</p>
<p><a>ω520</a> ὣς φάτο, καί ῥ᾽ ἔμπνευσε μένος μέγα Παλλὰς Ἀθήνη</p>
<p><a>ω521</a> εὐξάμενος δ᾽ ἄρ᾽ ἔπειτα Διὸς κούρῃ μεγάλοιο,</p>
<p><a>ω522</a> αἶψα μάλ᾽ ἀμπεπαλὼν προΐει δολιχόσκιον ἔγχος,</p>
<p><a>ω523</a> καὶ βάλεν Εὐπείθεα κόρυθος διὰ χαλκοπαρῄου.</p>
<p><a>ω524</a> ἡ δ᾽ οὐκ ἔγχος ἔρυτο, διαπρὸ δὲ εἴσατο χαλκός,</p>
<p><a>ω525</a> δούπησεν δὲ πεσών,  ἀράβησε δὲ τεύχε᾽ ἐπ᾽ αὐτῷ.</p>
<p><a>ω526</a> ἐν δ᾽ ἔπεσον προμάχοις Ὀδυσεὺς καὶ φαίδιμος υἱός,</p>
<p><a>ω527</a> τύπτον δὲ ξίφεσίν τε καὶ ἔγχεσιν ἀμφιγύοισι.</p>
<p><a>ω528</a> καί νύ κε δὴ πάντας ὄλεσαν καὶ ἔθηκαν ἀνόστους,</p>
<p><a>ω529</a> εἰ μὴ Ἀθηναίη, κούρη Διὸς αἰγιόχοιο,</p>
<p><a>ω530</a> ἤϋσεν φωνῇ,  κατὰ ἔσχεθε λαὸν ἅπαντα.</p>
<p><a>ω531</a> ἴσχεσθε πτολέμου, Ἰθακήσιοι, ἀργαλέοιο,</p>
<p><a>ω532</a> ὥς κεν ἀναιμωτί γε διακρινθῆτε τάχιστα.</p>
<p><a>ω533</a> ὣς φάτ᾽ Ἀθηναίη, τοὺς δὲ χλωρὸν δέος εἷλεν:</p>
<p><a>ω534</a> τῶν δ᾽ ἄρα δεισάντων ἐκ χειρῶν ἔπτατο τεύχεα,</p>
<p><a>ω535</a> πάντα δ᾽ ἐπὶ χθονὶ πῖπτε,  θεᾶς ὄπα φωνησάσης:</p>
<p><a>ω536</a> πρὸς δὲ πόλιν τρωπῶντο λιλαιόμενοι βιότοιο.</p>
<p><a>ω537</a> σμερδαλέον δ᾽ ἐβόησε πολύτλας δῖος Ὀδυσσεύς,</p>
<p><a>ω538</a> οἴμησεν δὲ ἀλεὶς ὥς τ᾽ αἰετὸς ὑψιπετήεις.</p>
<p><a>ω539</a> καὶ τότε δὴ Κρονίδης ἀφίει ψολόεντα κεραυνόν,</p>
<p><a>ω540</a> κὰδ δ᾽ ἔπεσε πρόσθε γλαυκώπιδος ὀβριμοπάτρης.</p>
<p><a>ω541</a> δὴ τότ᾽ Ὀδυσσῆα προσέφη γλαυκῶπις Ἀθήνη:</p>
<p><a>ω542</a> διογενὲς Λαερτιάδη, πολυμήχαν᾽ Ὀδυσσεῦ,</p>
<p><a>ω543</a> ἴσχεο, παῦε δὲ νεῖκος ὁμοιΐου πολέμοιο,</p>
<p><a>ω544</a> μή πως τοι Κρονίδης κεχολώσεται εὐρύοπα Ζεύς.</p>
<p><a>ω545</a> ὣς φάτ᾽ Ἀθηναίη,  ὁ δ᾽ ἐπείθετο, χαῖρε δὲ θυμῷ.</p>
<p><a>ω546</a> ὅρκια δ᾽ αὖ κατόπισθε μετ᾽ ἀμφοτέροισιν ἔθηκεν</p>
<p><a>ω547</a> Παλλὰς Ἀθηναίη, κούρη Διὸς αἰγιόχοιο,</p>
<p><a>ω548</a> Μέντορι εἰδομένη ἠμὲν δέμας ἠδὲ καὶ αὐδήν.</p>

<br><br>
</div>
<script src="http://code.jquery.com/jquery-2.1.4.min.js"></script>
<script src="scripts/jquery.nicescroll.min.js"></script>
<script src="scripts/common.js"></script>
</body>
</html>
