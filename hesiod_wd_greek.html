<!doctype html>
<html lang="el">
  <head>
    <meta http-equiv="Content-Type" content="text/html; charset=UTF-8" />
      <title>Hesiod: Works and Days, Greek text</title>
      <link href='https://fonts.googleapis.com/css?family=Noto+Sans&subset=latin,greek,greek-ext' rel='stylesheet' type='text/css'>
		<link rel="stylesheet" href="css/common.css" type="text/css">
	</head>
<body>
<div class="contents greek" id="greektext">
<h2>ΗΣΙΟΔΟΣ</h2>
<h4>ΕΡΓΑ ΚΑΙ ΗΜΕΡΑΙ</h4>
<p><a>1</a> μοῦσαι Πιερίηθεν ἀοιδῇσιν κλείουσαι</p>
<p> δεῦτε, Δί᾽ ἐννέπετε, σφέτερον πατέρ᾽ ὑμνείουσαι:</p>
<p> ὅντε διὰ βροτοὶ ἄνδρες ὁμῶς ἄφατοί τε φατοί τε,</p>
<p> ῥητοί τ᾽ ἄρρητοί τε Διὸς μεγάλοιο ἕκητι.</p>
<p><a>5</a> ῥέα μὲν γὰρ βριάει, ῥέα δὲ βριάοντα χαλέπτει,</p>
<p> ῥεῖα δ᾽ ἀρίζηλον μινύθει καὶ ἄδηλον ἀέξει,</p>
<p> ῥεῖα δέ τ᾽ ἰθύνει σκολιὸν καὶ ἀγήνορα κάρφει</p>
<p> Ζεὺς ὑψιβρεμέτης, ὃς ὑπέρτατα δώματα ναίει.</p>
<p> κλῦθι ἰδὼν ἀίων τε, δίκῃ δ᾽ ἴθυνε θέμιστας</p>
<p><a>10</a> τύνη: ἐγὼ δέ κε, Πέρση, ἐτήτυμα μυθησαίμην.</p>
<p> οὐκ ἄρα μοῦνον ἔην Ἐρίδων γένος, ἀλλ᾽ ἐπὶ γαῖαν</p>
<p> εἰσὶ δύω: τὴν μέν κεν ἐπαινέσσειε νοήσας,</p>
<p> ἣ δ᾽ ἐπιμωμητή: διὰ δ᾽ ἄνδιχα θυμὸν ἔχουσιν.</p>
<p> ἣ μὲν γὰρ πόλεμόν τε κακὸν καὶ δῆριν ὀφέλλει,</p>
<p><a>15</a> σχετλίη: οὔτις τήν γε φιλεῖ βροτός, ἀλλ᾽ ὑπ᾽ ἀνάγκης</p>
<p> ἀθανάτων βουλῇσιν Ἔριν τιμῶσι βαρεῖαν.</p>
<p> τὴν δ᾽ ἑτέρην προτέρην μὲν ἐγείνατο Νὺξ ἐρεβεννή,</p>
<p> θῆκε δέ μιν Κρονίδης ὑψίζυγος, αἰθέρι ναίων,</p>
<p> γαίης ἐν ῥίζῃσι, καὶ ἀνδράσι πολλὸν ἀμείνω:</p>
<p><a>20</a> ἥτε καὶ ἀπάλαμόν περ ὁμῶς ἐπὶ ἔργον ἔγειρεν.</p>
<p> εἰς ἕτερον γάρ τίς τε ἰδὼν ἔργοιο χατίζει</p>
<p> πλούσιον, ὃς σπεύδει μὲν ἀρώμεναι ἠδὲ φυτεύειν</p>
<p> οἶκόν τ᾽ εὖ θέσθαι: ζηλοῖ δέ τε γείτονα γείτων</p>
<p> εἰς ἄφενος σπεύδοντ᾽: ἀγαθὴ δ᾽ Ἔρις ἥδε βροτοῖσιν.</p>
<p><a>25</a> καὶ κεραμεὺς κεραμεῖ κοτέει καὶ τέκτονι τέκτων,</p>
<p> καὶ πτωχὸς πτωχῷ φθονέει καὶ ἀοιδὸς ἀοιδῷ.</p>
<p> ὦ Πέρση, σὺ δὲ ταῦτα τεῷ ἐνικάτθεο θυμῷ,</p>
<p> μηδέ σ᾽ Ἔρις κακόχαρτος ἀπ᾽ ἔργου θυμὸν ἐρύκοι</p>
<p> νείκε᾽ ὀπιπεύοντ᾽ ἀγορῆς ἐπακουὸν ἐόντα.</p>
<p><a>30</a> ὤρη γάρ τ᾽ ὀλίγη πέλεται νεικέων τ᾽ ἀγορέων τε,</p>
<p> ᾧτινι μὴ βίος ἔνδον ἐπηετανὸς κατάκειται</p>
<p> ὡραῖος, τὸν γαῖα φέρει, Δημήτερος ἀκτήν.</p>
<p> τοῦ κε κορεσσάμενος νείκεα καὶ δῆριν ὀφέλλοις</p>
<p> κτήμασ᾽ ἐπ᾽ ἀλλοτρίοις: σοὶ δ᾽ οὐκέτι δεύτερον ἔσται</p>
<p><a>35</a> ὧδ᾽ ἔρδειν: ἀλλ᾽ αὖθι διακρινώμεθα νεῖκος</p>
<p> ἰθείῃσι δίκῃς, αἵ τ᾽ ἐκ Διός εἰσιν ἄρισται.</p>
<p> ἤδη μὲν γὰρ κλῆρον ἐδασσάμεθ᾽, ἀλλὰ τὰ πολλὰ</p>
<p> ἁρπάζων ἐφόρεις μέγα κυδαίνων βασιλῆας</p>
<p> δωροφάγους, οἳ τήνδε δίκην ἐθέλουσι δίκασσαι.</p>
<p><a>40</a> νήπιοι, οὐδὲ ἴσασιν ὅσῳ πλέον ἥμισυ παντὸς</p>
<p> οὐδ᾽ ὅσον ἐν μαλάχῃ τε καὶ ἀσφοδέλῳ μέγ᾽ ὄνειαρ.</p>
<p> κρύψαντες γὰρ ἔχουσι θεοὶ βίον ἀνθρώποισιν:</p>
<p> ῥηιδίως γάρ κεν καὶ ἐπ᾽ ἤματι ἐργάσσαιο,</p>
<p> ὥστε σε κεἰς ἐνιαυτὸν ἔχειν καὶ ἀεργὸν ἐόντα:</p>
<p><a>45</a> αἶψά κε πηδάλιον μὲν ὑπὲρ καπνοῦ καταθεῖο,</p>
<p> ἔργα βοῶν δ᾽ ἀπόλοιτο καὶ ἡμιόνων ταλαεργῶν.</p>
<p> ἀλλὰ Ζεὺς ἔκρυψε χολωσάμενος φρεσὶν ᾗσιν,</p>
<p> ὅττι μιν ἐξαπάτησε Προμηθεὺς ἀγκυλομήτης:</p>
<p> τοὔνεκ᾽ ἄρ᾽ ἀνθρώποισιν ἐμήσατο κήδεα λυγρά.</p>
<p><a>50</a> κρύψε δὲ πῦρ: τὸ μὲν αὖτις ἐὺς πάις Ἰαπετοῖο</p>
<p> ἔκλεψ᾽ ἀνθρώποισι Διὸς πάρα μητιόεντος</p>
<p> ἐν κοῒλῳ νάρθηκι λαθὼν Δία τερπικέραυνον.</p>
<p> τὸν δὲ χολωσάμενος προσέφη νεφεληγερέτα Ζευς:</p>
<p> Ἰαπετιονίδη, πάντων πέρι μήδεα εἰδώς,</p>
<p><a>55</a> χαίρεις πῦρ κλέψας καὶ ἐμὰς φρένας ἠπεροπεύσας,</p>
<p> σοί τ᾽ αὐτῷ μέγα πῆμα καὶ ἀνδράσιν ἐσσομένοισιν.</p>
<p> τοῖς δ᾽ ἐγὼ ἀντὶ πυρὸς δώσω κακόν, ᾧ κεν ἅπαντες</p>
<p> τέρπωνται κατὰ θυμὸν ἑὸν κακὸν ἀμφαγαπῶντες.</p>
<p> ὣς ἔφατ᾽: ἐκ δ᾽ ἐγέλασσε πατὴρ ἀνδρῶν τε θεῶν τε.</p>
<p><a>60</a> Ἥφαιστον δ᾽ ἐκέλευσε περικλυτὸν ὅττι τάχιστα</p>
<p> γαῖαν ὕδει φύρειν, ἐν δ᾽ ἀνθρώπου θέμεν αὐδὴν</p>
<p> καὶ σθένος, ἀθανάτῃς δὲ θεῇς εἰς ὦπα ἐίσκειν</p>
<p> παρθενικῆς καλὸν εἶδος ἐπήρατον: αὐτὰρ Ἀθήνην</p>
<p> ἔργα διδασκῆσαι, πολυδαίδαλον ἱστὸν ὑφαίνειν:</p>
<p><a>65</a> καὶ χάριν ἀμφιχέαι κεφαλῇ χρυσέην Ἀφροδίτην</p>
<p> καὶ πόθον ἀργαλέον καὶ γυιοβόρους μελεδώνας:</p>
<p> ἐν δὲ θέμεν κύνεόν τε νόον καὶ ἐπίκλοπον ἦθος</p>
<p> Ἑρμείην ἤνωγε, διάκτορον Ἀργεϊφόντην.</p>
<p> ὣς ἔφαθ᾽: οἳ δ᾽ ἐπίθοντο Διὶ Κρονίωνι ἄνακτι.</p>
<p><a>70</a> αὐτίκα δ᾽ ἐκ γαίης πλάσσεν κλυτὸς Ἀμφιγυήεις</p>
<p> παρθένῳ αἰδοίῃ ἴκελον Κρονίδεω διὰ βουλάς:</p>
<p> ζῶσε δὲ καὶ κόσμησε θεὰ γλαυκῶπις Ἀθήνη:</p>
<p> ἀμφὶ δέ οἱ Χάριτές τε θεαὶ καὶ πότνια Πειθὼ</p>
<p> ὅρμους χρυσείους ἔθεσαν χροΐ: ἀμφὶ δὲ τήν γε</p>
<p><a>75</a> Ὧραι καλλίκομοι στέφον ἄνθεσιν εἰαρινοῖσιν:</p>
<p> πάντα δέ οἱ χροῒ κόσμον ἐφήρμοσε Παλλὰς Ἀθήνη.</p>
<p> ἐν δ᾽ ἄρα οἱ στήθεσσι διάκτορος Ἀργεϊφόντης</p>
<p> ψεύδεά θ᾽ αἱμυλίους τε λόγους καὶ ἐπίκλοπον ἦθος</p>
<p> τεῦξε Διὸς βουλῇσι βαρυκτύπου: ἐν δ᾽ ἄρα φωνὴν</p>
<p><a>80</a> θῆκε θεῶν κῆρυξ, ὀνόμηνε δὲ τήνδε γυναῖκα</p>
<p> Πανδώρην, ὅτι πάντες Ὀλύμπια δώματ᾽ ἔχοντες</p>
<p> δῶρον ἐδώρησαν, πῆμ᾽ ἀνδράσιν ἀλφηστῇσιν.</p>
<p> αὐτὰρ ἐπεὶ δόλον αἰπὺν ἀμήχανον ἐξετέλεσσεν,</p>
<p> εἰς Ἐπιμηθέα πέμπε πατὴρ κλυτὸν Ἀργεϊφόντην</p>
<p><a>85</a> δῶρον ἄγοντα, θεῶν ταχὺν ἄγγελον: οὐδ᾽ Ἐπιμηθεὺς</p>
<p> ἐφράσαθ᾽, ὥς οἱ ἔειπε Προμηθεὺς μή ποτε δῶρον</p>
<p> δέξασθαι πὰρ Ζηνὸς Ὀλυμπίου, ἀλλ᾽ ἀποπέμπειν</p>
<p> ἐξοπίσω, μή πού τι κακὸν θνητοῖσι γένηται.</p>
<p> αὐτὰρ ὃ δεξάμενος, ὅτε δὴ κακὸν εἶχ᾽, ἐνόησεν.</p>
<p><a>90</a> Πρὶν μὲν γὰρ ζώεσκον ἐπὶ χθονὶ φῦλ᾽ ἀνθρώπων</p>
<p> νόσφιν ἄτερ τε κακῶν καὶ ἄτερ χαλεποῖο πόνοιο</p>
<p> νούσων τ᾽ ἀργαλέων, αἵ τ᾽ ἀνδράσι Κῆρας ἔδωκαν.</p>
<p> αἶψα γὰρ ἐν κακότητι βροτοὶ καταγηράσκουσιν.</p>
<p> ἀλλὰ γυνὴ χείρεσσι πίθου μέγα πῶμ᾽ ἀφελοῦσα</p>
<p><a>95</a> ἐσκέδασ᾽: ἀνθρώποισι δ᾽ ἐμήσατο κήδεα λυγρά.</p>
<p> μούνη δ᾽ αὐτόθι Ἐλπὶς ἐν ἀρρήκτοισι δόμοισιν</p>
<p> ἔνδον ἔμιμνε πίθου ὑπὸ χείλεσιν, οὐδὲ θύραζε</p>
<p> ἐξέπτη: πρόσθεν γὰρ ἐπέλλαβε πῶμα πίθοιο</p>
<p> αἰγιόχου βουλῇσι Διὸς νεφεληγερέταο.</p>
<p><a>100</a> ἄλλα δὲ μυρία λυγρὰ κατ᾽ ἀνθρώπους ἀλάληται:</p>
<p> πλείη μὲν γὰρ γαῖα κακῶν, πλείη δὲ θάλασσα:</p>
<p> νοῦσοι δ᾽ ἀνθρώποισιν ἐφ᾽ ἡμέρῃ, αἳ δ᾽ ἐπὶ νυκτὶ</p>
<p> αὐτόματοι φοιτῶσι κακὰ θνητοῖσι φέρουσαι</p>
<p> σιγῇ, ἐπεὶ φωνὴν ἐξείλετο μητίετα Ζεύς.</p>
<p><a>105</a> οὕτως οὔτι πη ἔστι Διὸς νόον ἐξαλέασθαι.</p>
<p> εἰ δ᾽ ἐθέλεις, ἕτερόν τοι ἐγὼ λόγον ἐκκορυφώσω</p>
<p> εὖ καὶ ἐπισταμένως: σὺ δ᾽ ἐνὶ φρεσὶ βάλλεο σῇσιν.</p>
<p> ὡς ὁμόθεν γεγάασι θεοὶ θνητοί τ᾽ ἄνθρωποι.</p>
<p> χρύσεον μὲν πρώτιστα γένος μερόπων ἀνθρώπων</p>
<p><a>110</a> ἀθάνατοι ποίησαν Ὀλύμπια δώματ᾽ ἔχοντες.</p>
<p> οἳ μὲν ἐπὶ Κρόνου ἦσαν, ὅτ᾽ οὐρανῷ ἐμβασίλευεν:</p>
<p> ὥστε θεοὶ δ᾽ ἔζωον ἀκηδέα θυμὸν ἔχοντες</p>
<p> νόσφιν ἄτερ τε πόνων καὶ ὀιζύος: οὐδέ τι δειλὸν</p>
<p> γῆρας ἐπῆν, αἰεὶ δὲ πόδας καὶ χεῖρας ὁμοῖοι</p>
<p><a>115</a> τέρποντ᾽ ἐν θαλίῃσι κακῶν ἔκτοσθεν ἁπάντων:</p>
<p> θνῇσκον δ᾽ ὥσθ᾽ ὕπνῳ δεδμημένοι: ἐσθλὰ δὲ πάντα</p>
<p> τοῖσιν ἔην: καρπὸν δ᾽ ἔφερε ζείδωρος ἄρουρα</p>
<p> αὐτομάτη πολλόν τε καὶ ἄφθονον: οἳ δ᾽ ἐθελημοὶ</p>
<p> ἥσυχοι ἔργ᾽ ἐνέμοντο σὺν ἐσθλοῖσιν πολέεσσιν.</p>
<p><a>120</a> ἀφνειοὶ μήλοισι, φίλοι μακάρεσσι θεοῖσιν.</p>
<p> αὐτὰρ ἐπεὶ δὴ τοῦτο γένος κατὰ γαῖ᾽ ἐκάλυψε,--</p>
<p> τοὶ μὲν δαίμονες ἁγνοὶ ἐπιχθόνιοι καλέονται</p>
<p> ἐσθλοί, ἀλεξίκακοι, φύλακες θνητῶν ἀνθρώπων,</p>
<p> οἵ ῥα φυλάσσουσίν τε δίκας καὶ σχέτλια ἔργα</p>
<p><a>125</a> ἠέρα ἑσσάμενοι πάντη φοιτῶντες ἐπ᾽ αἶαν,</p>
<p> πλουτοδόται: καὶ τοῦτο γέρας βασιλήιον ἔσχον--,</p>
<p> δεύτερον αὖτε γένος πολὺ χειρότερον μετόπισθεν</p>
<p> ἀργύρεον ποίησαν Ὀλύμπια δώματ᾽ ἔχοντες,</p>
<p> χρυσέῳ οὔτε φυὴν ἐναλίγκιον οὔτε νόημα.</p>
<p><a>130</a> ἀλλ᾽ ἑκατὸν μὲν παῖς ἔτεα παρὰ μητέρι κεδνῇ</p>
<p> ἐτρέφετ᾽ ἀτάλλων, μέγα νήπιος, ᾧ ἐνὶ οἴκῳ.</p>
<p> ἀλλ᾽ ὅτ᾽ ἄρ᾽ ἡβήσαι τε καὶ ἥβης μέτρον ἵκοιτο,</p>
<p> παυρίδιον ζώεσκον ἐπὶ χρόνον, ἄλγε᾽ ἔχοντες</p>
<p> ἀφραδίῃς: ὕβριν γὰρ ἀτάσθαλον οὐκ ἐδύναντο</p>
<p><a>135</a> ἀλλήλων ἀπέχειν, οὐδ᾽ ἀθανάτους θεραπεύειν</p>
<p> ἤθελον οὐδ᾽ ἔρδειν μακάρων ἱεροῖς ἐπὶ βωμοῖς,</p>
<p> ἣ θέμις ἀνθρώποις κατὰ ἤθεα. τοὺς μὲν ἔπειτα</p>
<p> Ζεὺς Κρονίδης ἔκρυψε χολούμενος, οὕνεκα τιμὰς</p>
<p> οὐκ ἔδιδον μακάρεσσι θεοῖς, οἳ Ὄλυμπον ἔχουσιν.</p>
<p><a>140</a> αὐτὰρ ἐπεὶ καὶ τοῦτο γένος κατὰ γαῖ᾽ ἐκάλυψε,--</p>
<p> τοὶ μὲν ὑποχθόνιοι μάκαρες θνητοῖς καλέονται,</p>
<p> δεύτεροι, ἀλλ᾽ ἔμπης τιμὴ καὶ τοῖσιν ὀπηδεῖ--,</p>
<p> Ζεὺς δὲ πατὴρ τρίτον ἄλλο γένος μερόπων ἀνθρώπων</p>
<p> χάλκειον ποίησ᾽, οὐκ ἀργυρέῳ οὐδὲν ὁμοῖον,</p>
<p><a>145</a> ἐκ μελιᾶν, δεινόν τε καὶ ὄβριμον: οἷσιν Ἄρηος</p>
<p> ἔργ᾽ ἔμελεν στονόεντα καὶ ὕβριες: οὐδέ τι σῖτον</p>
<p> ἤσθιον, ἀλλ᾽ ἀδάμαντος ἔχον κρατερόφρονα θυμόν,</p>
<p> ἄπλαστοι: μεγάλη δὲ βίη καὶ χεῖρες ἄαπτοι</p>
<p> ἐξ ὤμων ἐπέφυκον ἐπὶ στιβαροῖσι μέλεσσιν.</p>
<p><a>150</a> ὧν δ᾽ ἦν χάλκεα μὲν τεύχεα, χάλκεοι δέ τε οἶκοι</p>
<p> χαλκῷ δ᾽ εἰργάζοντο: μέλας δ᾽ οὐκ ἔσκε σίδηρος.</p>
<p> καὶ τοὶ μὲν χείρεσσιν ὕπο σφετέρῃσι δαμέντες</p>
<p> βῆσαν ἐς εὐρώεντα δόμον κρυεροῦ Αίδαο</p>
<p> νώνυμνοι: θάνατος δὲ καὶ ἐκπάγλους περ ἐόντας</p>
<p><a>155</a> εἷλε μέλας, λαμπρὸν δ᾽ ἔλιπον φάος ἠελίοιο.</p>
<p> αὐτὰρ ἐπεὶ καὶ τοῦτο γένος κατὰ γαῖ᾽ ἐκάλυψεν,</p>
<p> αὖτις ἔτ᾽ ἄλλο τέταρτον ἐπὶ χθονὶ πουλυβοτείρῃ</p>
<p> Ζεὺς Κρονίδης ποίησε, δικαιότερον καὶ ἄρειον,</p>
<p> ἀνδρῶν ἡρώων θεῖον γένος, οἳ καλέονται</p>
<p><a>160</a> ἡμίθεοι, προτέρη γενεὴ κατ᾽ ἀπείρονα γαῖαν.</p>
<p> καὶ τοὺς μὲν πόλεμός τε κακὸς καὶ φύλοπις αἰνή,</p>
<p> τοὺς μὲν ὑφ᾽ ἑπταπύλῳ Θήβῃ, Καδμηίδι γαίῃ,</p>
<p> ὤλεσε μαρναμένους μήλων ἕνεκ᾽ Οἰδιπόδαο,</p>
<p> τοὺς δὲ καὶ ἐν νήεσσιν ὑπὲρ μέγα λαῖτμα θαλάσσης</p>
<p><a>165</a> ἐς Τροίην ἀγαγὼν Ἑλένης ἕνεκ᾽ ἠυκόμοιο.</p>
<p> ἔνθ᾽ ἤτοι τοὺς μὲν θανάτου τέλος ἀμφεκάλυψε,</p>
<p> τοῖς δὲ δίχ᾽ ἀνθρώπων βίοτον καὶ ἤθε᾽ ὀπάσσας</p>
<p> Ζεὺς Κρονίδης κατένασσε πατὴρ ἐς πείρατα γαίης.</p>
<p><a>170</a> καὶ τοὶ μὲν ναίουσιν ἀκηδέα θυμὸν ἔχοντες</p>
<p> ἐν μακάρων νήσοισι παρ᾽ Ὠκεανὸν βαθυδίνην,</p>
<p> ὄλβιοι ἥρωες, τοῖσιν μελιηδέα καρπὸν</p>
<p><a>173</a> τρὶς ἔτεος θάλλοντα φέρει ζείδωρος ἄρουρα.</p>
<p><a>169</a> τηλοῦ ἀπ᾽ ἀθανάτων: τοῖσιν Κρόνος ἐμβασιλεύει.</p>
<p><a>169a</a> τοῦ γὰρ δεσμὸν ἔλυσε πατὴρ ἀνδρῶν τε θεῶν τε.</p>
<p><a>169b</a> τοῖσι δ᾽ ὁμῶς νεάτοις τιμὴ καὶ κῦδος ὀπηδεῖ.</p>
<p><a>169c</a> Πέμπτον δ᾽ αὖτις ἔτ᾽ ἄλλο γένος θῆκ᾽ εὐρύοπα Ζεὺς</p>
<p><a>169d</a> ἀνδρῶν, οἳ γεγάασιν ἐπὶ χθονὶ πουλυβοτείρῃ.</p>
<p><a>174</a> μηκέτ᾽ ἔπειτ᾽ ὤφελλον ἐγὼ πέμπτοισι μετεῖναι</p>
<p><a>175</a> ἀνδράσιν, ἀλλ᾽ ἢ πρόσθε θανεῖν ἢ ἔπειτα γενέσθαι.</p>
<p> νῦν γὰρ δὴ γένος ἐστὶ σιδήρεον: οὐδέ ποτ᾽ ἦμαρ</p>
<p> παύονται καμάτου καὶ ὀιζύος, οὐδέ τι νύκτωρ</p>
<p> φθειρόμενοι. χαλεπὰς δὲ θεοὶ δώσουσι μερίμνας:</p>
<p> ἀλλ᾽ ἔμπης καὶ τοῖσι μεμείξεται ἐσθλὰ κακοῖσιν.</p>
<p><a>180</a> Ζεὺς δ᾽ ὀλέσει καὶ τοῦτο γένος μερόπων ἀνθρώπων,</p>
<p> εὖτ᾽ ἂν γεινόμενοι πολιοκρόταφοι τελέθωσιν.</p>
<p> οὐδὲ πατὴρ παίδεσσιν ὁμοίιος οὐδέ τι παῖδες,</p>
<p> οὐδὲ ξεῖνος ξεινοδόκῳ καὶ ἑταῖρος ἑταίρῳ,</p>
<p> οὐδὲ κασίγνητος φίλος ἔσσεται, ὡς τὸ πάρος περ.</p>
<p><a>185</a> αἶψα δὲ γηράσκοντας ἀτιμήσουσι τοκῆας:</p>
<p> μέμψονται δ᾽ ἄρα τοὺς χαλεποῖς βάζοντες ἔπεσσι</p>
<p> σχέτλιοι οὐδὲ θεῶν ὄπιν εἰδότες: οὐδέ κεν οἵ γε</p>
<p> γηράντεσσι τοκεῦσιν ἀπὸ θρεπτήρια δοῖεν</p>
<p> χειροδίκαι: ἕτερος δ᾽ ἑτέρου πόλιν ἐξαλαπάξει.</p>
<p><a>190</a> οὐδέ τις εὐόρκου χάρις ἔσσεται οὔτε δικαίου</p>
<p> οὔτ᾽ ἀγαθοῦ, μᾶλλον δὲ κακῶν ῥεκτῆρα καὶ ὕβριν</p>
<p> ἀνέρες αἰνήσουσι: δίκη δ᾽ ἐν χερσί, καὶ αἰδὼς</p>
<p> οὐκ ἔσται: βλάψει δ᾽ ὁ κακὸς τὸν ἀρείονα φῶτα</p>
<p> μύθοισιν σκολιοῖς ἐνέπων, ἐπὶ δ᾽ ὅρκον ὀμεῖται.</p>
<p><a>195</a> ζῆλος δ᾽ ἀνθρώποισιν ὀιζυροῖσιν ἅπασι</p>
<p> δυσκέλαδος κακόχαρτος ὁμαρτήσει, στυγερώπης.</p>
<p> καὶ τότε δὴ πρὸς Ὄλυμπον ἀπὸ χθονὸς εὐρυοδείης</p>
<p> λευκοῖσιν φάρεσσι καλυψαμένα χρόα καλὸν</p>
<p> ἀθανάτων μετὰ φῦλον ἴτον προλιπόντ᾽ ἀνθρώπους</p>
<p><a>200</a> Αἰδὼς καὶ Νέμεσις: τὰ δὲ λείψεται ἄλγεα λυγρὰ</p>
<p> θνητοῖς ἀνθρώποισι: κακοῦ δ᾽ οὐκ ἔσσεται ἀλκή.</p>
<p> νῦν δ᾽ αἶνον βασιλεῦσιν ἐρέω φρονέουσι καὶ αὐτοῖς:</p>
<p> ὧδ᾽ ἴρηξ προσέειπεν ἀηδόνα ποικιλόδειρον</p>
<p> ὕψι μάλ᾽ ἐν νεφέεσσι φέρων ὀνύχεσσι μεμαρπώς:</p>
<p><a>205</a> ἣ δ᾽ ἐλεόν, γναμπτοῖσι πεπαρμένη ἀμφ᾽ ὀνύχεσσι,</p>
<p> μύρετο: τὴν ὅγ᾽ ἐπικρατέως πρὸς μῦθον ἔειπεν:</p>
<p> δαιμονίη, τί λέληκας; ἔχει νύ σε πολλὸν ἀρείων:</p>
<p> τῇ δ᾽ εἶς, ᾗ σ᾽ ἂν ἐγώ περ ἄγω καὶ ἀοιδὸν ἐοῦσαν:</p>
<p> δεῖπνον δ᾽, αἴ κ᾽ ἐθέλω, ποιήσομαι ἠὲ μεθήσω.</p>
<p><a>210</a> ἄφρων δ᾽, ὅς κ᾽ ἐθέλῃ πρὸς κρείσσονας ἀντιφερίζειν:</p>
<p> νίκης τε στέρεται πρός τ᾽ αἴσχεσιν ἄλγεα πάσχει.</p>
<p> ὣς ἔφατ᾽ ὠκυπέτης ἴρηξ, τανυσίπτερος ὄρνις.</p>
<p> ὦ Πέρση, σὺ δ᾽ ἄκουε δίκης, μηδ᾽ ὕβριν ὄφελλε:</p>
<p> ὕβρις γάρ τε κακὴ δειλῷ βροτῷ: οὐδὲ μὲν ἐσθλὸς</p>
<p><a>215</a> ῥηιδίως φερέμεν δύναται, βαρύθει δέ θ᾽ ὑπ᾽ αὐτῆς</p>
<p> ἐγκύρσας ἄτῃσιν: ὁδὸς δ᾽ ἑτέρηφι παρελθεῖν</p>
<p> κρείσσων ἐς τὰ δίκαια: Δίκη δ᾽ ὑπὲρ Ὕβριος ἴσχει</p>
<p> ἐς τέλος ἐξελθοῦσα: παθὼν δέ τε νήπιος ἔγνω.</p>
<p> αὐτίκα γὰρ τρέχει Ὅρκος ἅμα σκολιῇσι δίκῃσιν.</p>
<p><a>220</a> τῆς δὲ Δίκης ῥόθος ἑλκομένης, ᾗ κ᾽ ἄνδρες ἄγωσι</p>
<p> δωροφάγοι, σκολιῇς δὲ δίκῃς κρίνωσι θέμιστας.</p>
<p> ἣ δ᾽ ἕπεται κλαίουσα πόλιν καὶ ἤθεα λαῶν,</p>
<p> ἠέρα ἑσσαμένη, κακὸν ἀνθρώποισι φέρουσα,</p>
<p> οἵ τε μιν ἐξελάσωσι καὶ οὐκ ἰθεῖαν ἔνειμαν.</p>
<p><a>225</a> Οἳ δὲ δίκας ξείνοισι καὶ ἐνδήμοισι διδοῦσιν</p>
<p> ἰθείας καὶ μή τι παρεκβαίνουσι δικαίου,</p>
<p> τοῖσι τέθηλε πόλις, λαοὶ δ᾽ ἀνθεῦσιν ἐν αὐτῇ:</p>
<p> εἰρήνη δ᾽ ἀνὰ γῆν κουροτρόφος, οὐδέ ποτ᾽ αὐτοῖς</p>
<p> ἀργαλέον πόλεμον τεκμαίρεται εὐρύοπα Ζεύς:</p>
<p><a>230</a> οὐδέ ποτ᾽ ἰθυδίκῃσι μετ᾽ ἀνδράσι λιμὸς ὀπηδεῖ</p>
<p> οὐδ᾽ ἄτη, θαλίῃς δὲ μεμηλότα ἔργα νέμονται.</p>
<p> τοῖσι φέρει μὲν γαῖα πολὺν βίον, οὔρεσι δὲ δρῦς</p>
<p> ἄκρη μέν τε φέρει βαλάνους, μέσση δὲ μελίσσας:</p>
<p> εἰροπόκοι δ᾽ ὄιες μαλλοῖς καταβεβρίθασιν:</p>
<p><a>235</a> τίκτουσιν δὲ γυναῖκες ἐοικότα τέκνα γονεῦσιν:</p>
<p> θάλλουσιν δ᾽ ἀγαθοῖσι διαμπερές: οὐδ᾽ ἐπὶ νηῶν</p>
<p> νίσσονται, καρπὸν δὲ φέρει ζείδωρος ἄρουρα.</p>
<p> οἷς δ᾽ ὕβρις τε μέμηλε κακὴ καὶ σχέτλια ἔργα,</p>
<p> τοῖς δὲ δίκην Κρονίδης τεκμαίρεται εὐρύοπα Ζεύς.</p>
<p><a>240</a> πολλάκι καὶ ξύμπασα πόλις κακοῦ ἀνδρὸς ἀπηύρα,</p>
<p> ὅς κεν ἀλιτραίνῃ καὶ ἀτάσθαλα μηχανάαται.</p>
<p> τοῖσιν δ᾽ οὐρανόθεν μέγ᾽ ἐπήγαγε πῆμα Κρονίων</p>
<p> λιμὸν ὁμοῦ καὶ λοιμόν: ἀποφθινύθουσι δὲ λαοί.</p>
<p> οὐδὲ γυναῖκες τίκτουσιν, μινύθουσι δὲ οἶκοι</p>
<p><a>245</a> Ζηνὸς φραδμοσύνῃσιν Ὀλυμπίου: ἄλλοτε δ᾽ αὖτε</p>
<p> ἢ τῶν γε στρατὸν εὐρὺν ἀπώλεσεν ἢ ὅ γε τεῖχος</p>
<p> ἢ νέας ἐν πόντῳ Κρονίδης ἀποαίνυται αὐτῶν.</p>
<p> ὦ βασιλῆς, ὑμεῖς δὲ καταφράζεσθε καὶ αὐτοὶ</p>
<p> τήνδε δίκην: ἐγγὺς γὰρ ἐν ἀνθρώποισιν ἐόντες</p>
<p><a>250</a> ἀθάνατοι φράζονται, ὅσοι σκολιῇσι δίκῃσιν</p>
<p> ἀλλήλους τρίβουσι θεῶν ὄπιν οὐκ ἀλέγοντες.</p>
<p> τρὶς γὰρ μύριοί εἰσιν ἐπὶ χθονὶ πουλυβοτείρῃ</p>
<p> ἀθάνατοι Ζηνὸς φύλακες θνητῶν ἀνθρώπων:</p>
<p> οἵ ῥα φυλάσσουσίν τε δίκας καὶ σχέτλια ἔργα</p>
<p><a>255</a> ἠέρα ἑσσάμενοι, πάντη φοιτῶντες ἐπ᾽ αἶαν.</p>
<p> ἡ δέ τε παρθένος ἐστὶ Δίκη, Διὸς ἐκγεγαυῖα,</p>
<p> κυδρή τ᾽ αἰδοίη τε θεῶν, οἳ Ὄλυμπον ἔχουσιν.</p>
<p> καί ῥ᾽ ὁπότ᾽ ἄν τίς μιν βλάπτῃ σκολιῶς ὀνοτάζων,</p>
<p> αὐτίκα πὰρ Διὶ πατρὶ καθεζομένη Κρονίωνι</p>
<p><a>260</a> γηρύετ᾽ ἀνθρώπων ἄδικον νόον, ὄφρ᾽ ἀποτίσῃ</p>
<p> δῆμος ἀτασθαλίας βασιλέων, οἳ λυγρὰ νοεῦντες</p>
<p> ἄλλῃ παρκλίνωσι δίκας σκολιῶς ἐνέποντες.</p>
<p> ταῦτα φυλασσόμενοι, βασιλῆς, ἰθύνετε δίκας</p>
<p> δωροφάγοι, σκολιέων δὲ δικέων ἐπὶ πάγχυ λάθεσθε.</p>
<p><a>265</a> οἷ γ᾽ αὐτῷ κακὰ τεύχει ἀνὴρ ἄλλῳ κακὰ τεύχων,</p>
<p> ἡ δὲ κακὴ βουλὴ τῷ βουλεύσαντι κακίστη.</p>
<p> πάντα ἰδὼν Διὸς ὀφθαλμὸς καὶ πάντα νοήσας</p>
<p> καί νυ τάδ᾽, αἴ κ᾽ ἐθέλῃσ᾽, ἐπιδέρκεται, οὐδέ ἑ λήθει,</p>
<p> οἵην δὴ καὶ τήνδε δίκην πόλις ἐντὸς ἐέργει.</p>
<p><a>270</a> νῦν δὴ ἐγὼ μήτ᾽ αὐτὸς ἐν ἀνθρώποισι δίκαιος</p>
<p> εἴην μήτ᾽ ἐμὸς υἱός: ἐπεὶ κακὸν ἄνδρα δίκαιον</p>
<p> ἔμμεναι, εἰ μείζω γε δίκην ἀδικώτερος ἕξει:</p>
<p> ἀλλὰ τά γ᾽ οὔ πω ἔολπα τελεῖν Δία μητιόεντα.</p>
<p> ὦ Πέρση, σὺ δὲ ταῦτα μετὰ φρεσὶ βάλλεο σῇσι,</p>
<p><a>275</a> καὶ νυ δίκης ἐπάκουε, βίης δ᾽ ἐπιλήθεο πάμπαν.</p>
<p> τόνδε γὰρ ἀνθρώποισι νόμον διέταξε Κρονίων</p>
<p> ἰχθύσι μὲν καὶ θηρσὶ καὶ οἰωνοῖς πετεηνοῖς</p>
<p> ἐσθέμεν ἀλλήλους, ἐπεὶ οὐ δίκη ἐστὶ μετ᾽ αὐτοῖς:</p>
<p> ἀνθρώποισι δ᾽ ἔδωκε δίκην, ἣ πολλὸν ἀρίστη</p>
<p><a>280</a> γίγνεται: εἰ γάρ τίς κ᾽ ἐθέλῃ τὰ δίκαι᾽ ἀγορεῦσαι</p>
<p> γιγνώσκων, τῷ μέν τ᾽ ὄλβον διδοῖ εὐρύοπα Ζεύς:</p>
<p> ὃς δέ κε μαρτυρίῃσι ἑκὼν ἐπίορκον ὀμόσσας</p>
<p> ψεύσεται, ἐν δὲ δίκην βλάψας νήκεστον ἀασθῇ,</p>
<p> τοῦ δέ τ᾽ ἀμαυροτέρη γενεὴ μετόπισθε λέλειπται:</p>
<p><a>285</a> ἀνδρὸς δ᾽ εὐόρκου γενεὴ μετόπισθεν ἀμείνων.</p>
<p> σοὶ δ᾽ ἐγὼ ἐσθλὰ νοέων ἐρέω, μέγα νήπιε Πέρση.</p>
<p> τὴν μέν τοι κακότητα καὶ ἰλαδὸν ἔστιν ἑλέσθαι</p>
<p> ῥηιδίως: λείη μὲν ὁδός, μάλα δ᾽ ἐγγύθι ναίει:</p>
<p> τῆς δ᾽ ἀρετῆς ἱδρῶτα θεοὶ προπάροιθεν ἔθηκαν</p>
<p><a>290</a> ἀθάνατοι: μακρὸς δὲ καὶ ὄρθιος οἶμος ἐς αὐτὴν</p>
<p> καὶ τρηχὺς τὸ πρῶτον: ἐπὴν δ᾽ εἰς ἄκρον ἵκηται,</p>
<p> ῥηιδίη δὴ ἔπειτα πέλει, χαλεπή περ ἐοῦσα.</p>
<p> οὗτος μὲν πανάριστος, ὃς αὐτὸς πάντα νοήσῃ</p>
<p> φρασσάμενος, τά κ᾽ ἔπειτα καὶ ἐς τέλος ᾖσιν ἀμείνω:</p>
<p><a>295</a> ἐσθλὸς δ᾽ αὖ κἀκεῖνος, ὃς εὖ εἰπόντι πίθηται:</p>
<p> ὃς δέ κε μήτ᾽ αὐτὸς νοέῃ μήτ᾽ ἄλλου ἀκούων</p>
<p> ἐν θυμῷ βάλληται, ὃ δ᾽ αὖτ᾽ ἀχρήιος ἀνήρ.</p>
<p> ἀλλὰ σύ γ᾽ ἡμετέρης μεμνημένος αἰὲν ἐφετμῆς</p>
<p> ἐργάζευ, Πέρση, δῖον γένος, ὄφρα σε λιμὸς</p>
<p><a>300</a> ἐχθαίρῃ, φιλέῃ δέ σ᾽ ἐυστέφανος Δημήτηρ</p>
<p> αἰδοίη, βιότου δὲ τεὴν πιμπλῇσι καλιήν:</p>
<p> λιμὸς γάρ τοι πάμπαν ἀεργῷ σύμφορος ἀνδρί.</p>
<p> τῷ δὲ θεοὶ νεμεσῶσι καὶ ἀνέρες, ὅς κεν ἀεργὸς</p>
<p> ζώῃ, κηφήνεσσι κοθούροις εἴκελος ὀργήν,</p>
<p><a>305</a> οἵ τε μελισσάων κάματον τρύχουσιν ἀεργοὶ</p>
<p> ἔσθοντες: σοὶ δ᾽ ἔργα φίλ᾽ ἔστω μέτρια κοσμεῖν,</p>
<p> ὥς κέ τοι ὡραίου βιότου πλήθωσι καλιαί.</p>
<p> ἐξ ἔργων δ᾽ ἄνδρες πολύμηλοί τ᾽ ἀφνειοί τε:</p>
<p><a>309</a> καὶ ἐργαζόμενοι πολὺ φίλτεροι ἀθανάτοισιν.</p>
<p><a>311</a> ἔργον δ᾽ οὐδὲν ὄνειδος, ἀεργίη δέ τ᾽ ὄνειδος.</p>
<p> εἰ δέ κε ἐργάζῃ, τάχα σε ζηλώσει ἀεργὸς</p>
<p> πλουτεῦντα: πλούτῳ δ᾽ ἀρετὴ καὶ κῦδος ὀπηδεῖ.</p>
<p> δαίμονι δ᾽ οἷος ἔησθα, τὸ ἐργάζεσθαι ἄμεινον,</p>
<p><a>315</a> εἴ κεν ἀπ᾽ ἀλλοτρίων κτεάνων ἀεσίφρονα θυμὸν</p>
<p> εἰς ἔργον τρέψας μελετᾷς βίου, ὥς σε κελεύω.</p>
<p> αἰδὼς δ᾽ οὐκ ἀγαθὴ κεχρημένον ἄνδρα κομίζει,</p>
<p> αἰδώς, ἥ τ᾽ ἄνδρας μέγα σίνεται ἠδ᾽ ὀνίνησιν.</p>
<p> αἰδώς τοι πρὸς ἀνολβίῃ, θάρσος δὲ πρὸς ὄλβῳ.</p>
<p><a>320</a> χρήματα δ᾽ οὐχ ἁρπακτά, θεόσδοτα πολλὸν ἀμείνω.</p>
<p> εἰ γάρ τις καὶ χερσὶ βίῃ μέγαν ὄλβον ἕληται,</p>
<p> ἢ ὅ γ᾽ ἀπὸ γλώσσης ληίσσεται, οἷά τε πολλὰ</p>
<p> γίγνεται, εὖτ᾽ ἂν δὴ κέρδος νόον ἐξαπατήσῃ</p>
<p> ἀνθρώπων, αἰδῶ δέ τ᾽ ἀναιδείη κατοπάζῃ:</p>
<p><a>325</a> ῥεῖα δέ μιν μαυροῦσι θεοί, μινύθουσι δὲ οἶκον</p>
<p> ἀνέρι τῷ, παῦρον δέ τ᾽ ἐπὶ χρόνον ὄλβος ὀπηδεῖ.</p>
<p> ἶσον δ᾽ ὅς θ᾽ ἱκέτην ὅς τε ξεῖνον κακὸν ἔρξῃ,</p>
<p> ὅς τε κασιγνήτοιο ἑοῦ ἀνὰ δέμνια βαίνῃ</p>
<p> κρυπταδίης εὐνῆς ἀλόχου, παρακαίρια ῥέζων,</p>
<p><a>330</a> ὅς τέ τευ ἀφραδίῃς ἀλιταίνεται ὀρφανὰ τέκνα,</p>
<p> ὅς τε γονῆα γέροντα κακῷ ἐπὶ γήραος οὐδῷ</p>
<p> νεικείῃ χαλεποῖσι καθαπτόμενος ἐπέεσσιν:</p>
<p> τῷ δ᾽ ἦ τοι Ζεὺς αὐτὸς ἀγαίεται, ἐς δὲ τελευτὴν</p>
<p> ἔργων ἀντ᾽ ἀδίκων χαλεπὴν ἐπέθηκεν ἀμοιβήν.</p>
<p><a>335</a> ἀλλὰ σὺ τῶν μὲν πάμπαν ἔεργ᾽ ἀεσίφρονα θυμόν.</p>
<p> κὰδ δύναμιν δ᾽ ἔρδειν ἱέρ᾽ ἀθανάτοισι θεοῖσιν</p>
<p> ἁγνῶς καὶ καθαρῶς, ἐπὶ δ᾽ ἀγλαὰ μηρία καίειν:</p>
<p> ἄλλοτε δὲ σπονδῇσι θύεσσί τε ἱλάσκεσθαι,</p>
<p> ἠμὲν ὅτ᾽ εὐνάζῃ καὶ ὅτ᾽ ἂν φάος ἱερὸν ἔλθῃ,</p>
<p><a>340</a> ὥς κέ τοι ἵλαον κραδίην καὶ θυμὸν ἔχωσιν,</p>
<p> ὄφρ᾽ ἄλλων ὠνῇ κλῆρον, μὴ τὸν τεὸν ἄλλος.</p>
<p> τὸν φιλέοντ᾽ ἐπὶ δαῖτα καλεῖν, τὸν δ᾽ ἐχθρὸν ἐᾶσαι:</p>
<p> τὸν δὲ μάλιστα καλεῖν, ὅς τις σέθεν ἐγγύθι ναίει:</p>
<p> εἰ γάρ τοι καὶ χρῆμ᾽ ἐγχώριον ἄλλο γένηται,</p>
<p><a>345</a> γείτονες ἄζωστοι ἔκιον, ζώσαντο δὲ πηοί.</p>
<p> πῆμα κακὸς γείτων, ὅσσον τ᾽ ἀγαθὸς μέγ᾽ ὄνειαρ.</p>
<p> ἔμμορέ τοι τιμῆς, ὅς τ᾽ ἔμμορε γείτονος ἐσθλοῦ.</p>
<p> οὐδ᾽ ἂν βοῦς ἀπόλοιτ᾽, εἰ μὴ γείτων κακὸς εἴη.</p>
<p> εὖ μὲν μετρεῖσθαι παρὰ γείτονος, εὖ δ᾽ ἀποδοῦναι,</p>
<p><a>350</a> αὐτῷ τῷ μέτρῳ, καὶ λώιον, αἴ κε δύνηαι,</p>
<p> ὡς ἂν χρηίζων καὶ ἐς ὕστερον ἄρκιον εὕρῃς.</p>
<p> μὴ κακὰ κερδαίνειν: κακὰ κέρδεα ἶσ᾽ ἀάτῃσιν.</p>
<p> τὸν φιλέοντα φιλεῖν, καὶ τῷ προσιόντι προσεῖναι.</p>
<p> καὶ δόμεν, ὅς κεν δῷ, καὶ μὴ δόμεν, ὅς κεν μὴ δῷ.</p>
<p><a>355</a> δώτῃ μέν τις ἔδωκεν, ἀδώτῃ δ᾽ οὔτις ἔδωκεν.</p>
<p> δὼς ἀγαθή, ἅρπαξ δὲ κακή, θανάτοιο δότειρα.</p>
<p> ὃς μὲν γάρ κεν ἀνὴρ ἐθέλων, ὅ γε, κεἰ μέγα δοίη,</p>
<p> χαίρει τῷ δώρῳ καὶ τέρπεται ὃν κατὰ θυμόν:</p>
<p> ὃς δέ κεν αὐτὸς ἕληται ἀναιδείηφι πιθήσας,</p>
<p><a>360</a> καί τε σμικρὸν ἐόν, τό γ᾽ ἐπάχνωσεν φίλον ἦτορ.</p>
<p><a>363</a> ὃς δ᾽ ἐπ᾽ ἐόντι φέρει, ὃ δ᾽ ἀλέξεται αἴθοπα λιμόν:</p>
<p><a>361</a> εἰ γάρ κεν καὶ σμικρὸν ἐπὶ σμικρῷ καταθεῖο</p>
<p><a>362</a> καὶ θαμὰ τοῦτ᾽ ἔρδοις, τάχα κεν μέγα καὶ τὸ γένοιτο.</p>
<p> οὐδὲ τό γ᾽ ἐν οἴκῳ κατακείμενον ἀνέρα κήδει.</p>
<p><a>365</a> οἴκοι βέλτερον εἶναι, ἐπεὶ βλαβερὸν τὸ θύρηφιν.</p>
<p> ἐσθλὸν μὲν παρεόντος ἑλέσθαι, πῆμα δὲ θυμῷ</p>
<p> χρηίζειν ἀπεόντος, ἅ σε φράζεσθαι ἄνωγα.</p>
<p> ἀρχομένου δὲ πίθου καὶ λήγοντος κορέσασθαι,</p>
<p> μεσσόθι φείδεσθαι: δειλὴ δ᾽ ἐνὶ πυθμένι φειδώ.</p>
<p><a>370</a> μισθὸς δ᾽ ἀνδρὶ φίλῳ εἰρημένος ἄρκιος ἔστω.</p>
<p> καί τε κασιγνήτῳ γελάσας ἐπὶ μάρτυρα θέσθαι.</p>
<p> πίστεις γάρ τοι ὁμῶς καὶ ἀπιστίαι ὤλεσαν ἄνδρας.</p>
<p> μὴ δὲ γυνή σε νόον πυγοστόλος ἐξαπατάτω</p>
<p> αἱμύλα κωτίλλουσα, τεὴν διφῶσα καλιήν.</p>
<p><a>375</a> ὃς δὲ γυναικὶ πέποιθε, πέποιθ᾽ ὅ γε φηλήτῃσιν.</p>
<p> μουνογενὴς δὲ πάις εἴη πατρώιον οἶκον</p>
<p> φερβέμεν ὣς γὰρ πλοῦτος ἀέξεται ἐν μεγάροισιν.</p>
<p> γηραιὸς δὲ θάνοις ἕτερον παῖδ᾽ ἐγκαταλείπων.</p>
<p> ῥεῖα δέ κεν πλεόνεσσι πόροι Ζεὺς ἄσπετον ὄλβον.</p>
<p><a>380</a> πλείων μὲν πλεόνων μελέτη, μείζων δ᾽ ἐπιθήκη.</p>
<p> σοὶ δ᾽ εἰ πλούτου θυμὸς ἐέλδεται ἐν φρεσὶν ᾗσιν,</p>
<p> ὧδ᾽ ἔρδειν, καὶ ἔργον ἐπ᾽ ἔργῳ ἐργάζεσθαι.</p>
<p> πληιάδων Ἀτλαγενέων ἐπιτελλομενάων</p>
<p> ἄρχεσθ᾽ ἀμήτου, ἀρότοιο δὲ δυσομενάων.</p>
<p><a>385</a> αἳ δή τοι νύκτας τε καὶ ἤματα τεσσαράκοντα</p>
<p> κεκρύφαται, αὖτις δὲ περιπλομένου ἐνιαυτοῦ</p>
<p> φαίνονται τὰ πρῶτα χαρασσομένοιο σιδήρου.</p>
<p> οὗτός τοι πεδίων πέλεται νόμος, οἵ τε θαλάσσης</p>
<p> ἐγγύθι ναιετάουσ᾽, οἵ τ᾽ ἄγκεα βησσήεντα,</p>
<p><a>390</a> πόντου κυμαίνοντος ἀπόπροθι, πίονα χῶρον</p>
<p> ναίουσιν: γυμνὸν σπείρειν, γυμνὸν δὲ βοωτεῖν,</p>
<p> γυμνὸν δ᾽ ἀμάειν, εἴ χ᾽ ὥρια πάντ᾽ ἐθέλῃσθα</p>
<p> ἔργα κομίζεσθαι Δημήτερος: ὥς τοι ἕκαστα</p>
<p> ὥρι᾽ ἀέξηται, μή πως τὰ μέταζε χατίζων</p>
<p><a>395</a> πτώσσῃς ἀλλοτρίους οἴκους καὶ μηδὲν ἀνύσσῃς.</p>
<p> ὡς καὶ νῦν ἐπ᾽ ἔμ᾽ ἦλθες: ἐγὼ δέ τοι οὐκ ἐπιδώσω</p>
<p> οὐδ᾽ ἐπιμετρήσω: ἐργάζευ, νήπιε Πέρση,</p>
<p> ἔργα, τά τ᾽ ἀνθρώποισι θεοὶ διετεκμήραντο,</p>
<p> μή ποτε σὺν παίδεσσι γυναικί τε θυμὸν ἀχεύων</p>
<p><a>400</a> ζητεύῃς βίοτον κατὰ γείτονας, οἳ δ᾽ ἀμελῶσιν.</p>
<p> δὶς μὲν γὰρ καὶ τρὶς τάχα τεύξεαι: ἢν δ᾽ ἔτι λυπῇς,</p>
<p> χρῆμα μὲν οὐ πρήξεις, σὺ δ᾽ ἐτώσια πόλλ᾽ ἀγορεύσεις:</p>
<p> ἀχρεῖος δ᾽ ἔσται ἐπέων νομός. ἀλλά σ᾽ ἄνωγα</p>
<p> φράζεσθαι χρειῶν τε λύσιν λιμοῦ τ᾽ ἀλεωρήν.</p>
<p><a>405</a> οἶκον μὲν πρώτιστα γυναῖκά τε βοῦν τ᾽ ἀροτῆρα,</p>
<p> κτητήν, οὐ γαμετήν, ἥτις καὶ βουσὶν ἕποιτο,</p>
<p> χρήματα δ᾽ ἐν οἴκῳ πάντ᾽ ἄρμενα ποιήσασθαι,</p>
<p> μὴ σὺ μὲν αἰτῇς ἄλλον, ὃ δ᾽ ἀρνῆται, σὺ δὲ τητᾷ,</p>
<p> ἡ δ᾽ ὥρη παραμείβηται, μινύθῃ δὲ τὸ ἔργον.</p>
<p><a>410</a> μηδ᾽ ἀναβάλλεσθαι ἔς τ᾽ αὔριον ἔς τε ἔνηφιν:</p>
<p> οὐ γὰρ ἐτωσιοεργὸς ἀνὴρ πίμπλησι καλιὴν</p>
<p> οὐδ᾽ ἀναβαλλόμενος: μελέτη δὲ τὸ ἔργον ὀφέλλει:</p>
<p> αἰεὶ δ᾽ ἀμβολιεργὸς ἀνὴρ ἄτῃσι παλαίει.</p>
<p> ἦμος δὴ λήγει μένος ὀξέος ἠελίοιο</p>
<p><a>415</a> καύματος ἰδαλίμου, μετοπωρινὸν ὀμβρήσαντος</p>
<p> Ζηνὸς ἐρισθενέος, μετὰ δὲ τρέπεται βρότεος χρὼς</p>
<p> πολλὸν ἐλαφρότερος: δὴ γὰρ τότε Σείριος ἀστὴρ</p>
<p> βαιὸν ὑπὲρ κεφαλῆς κηριτρεφέων ἀνθρώπων</p>
<p> ἔρχεται ἠμάτιος, πλεῖον δέ τε νυκτὸς ἐπαυρεῖ:</p>
<p><a>420</a> τῆμος ἀδηκτοτάτη πέλεται τμηθεῖσα σιδήρῳ</p>
<p> ὕλη, φύλλα δ᾽ ἔραζε χέει, πτόρθοιό τε λήγει:</p>
<p> τῆμος ἄρ᾽ ὑλοτομεῖν μεμνημένος ὥρια ἔργα.</p>
<p> ὄλμον μὲν τριπόδην τάμνειν, ὕπερον δὲ τρίπηχυν,</p>
<p> ἄξονα δ᾽ ἑπταπόδην: μάλα γάρ νύ τοι ἄρμενον οὕτω:</p>
<p><a>425</a> εἰ δέ κεν ὀκταπόδην, ἀπὸ καὶ σφῦράν κε τάμοιο.</p>
<p> τρισπίθαμον δ᾽ ἄψιν τάμνειν δεκαδώρῳ ἀμάξῃ.</p>
<p> πόλλ᾽ ἐπικαμπύλα κᾶλα: φέρειν δὲ γύην, ὅτ᾽ ἂν εὕρῃς,</p>
<p> ἐς οἶκον, κατ᾽ ὄρος διζήμενος ἢ κατ᾽ ἄρουραν,</p>
<p> πρίνινον: ὃς γὰρ βουσὶν ἀροῦν ὀχυρώτατός ἐστιν,</p>
<p><a>430</a> εὖτ᾽ ἂν Ἀθηναίης δμῷος ἐν ἐλύματι πήξας</p>
<p> γόμφοισιν πελάσας προσαρήρεται ἱστοβοῆι.</p>
<p> δοιὰ δὲ θέσθαι ἄροτρα, πονησάμενος κατὰ οἶκον,</p>
<p> αὐτόγυον καὶ πηκτόν, ἐπεὶ πολὺ λώιον οὕτω:</p>
<p> εἴ χ᾽ ἕτερον ἄξαις, ἕτερόν κ᾽ ἐπὶ βουσὶ βάλοιο.</p>
<p><a>435</a> δάφνης δ᾽ ἢ πτελέης ἀκιώτατοι ἱστοβοῆες,</p>
<p> δρυὸς ἔλυμα, γύης πρίνου: βόε δ᾽ ἐνναετήρω</p>
<p> ἄρσενε κεκτῆσθαι, τῶν γὰρ σθένος οὐκ ἀλαπαδνόν,</p>
<p> ἥβης μέτρον ἔχοντε: τὼ ἐργάζεσθαι ἀρίστω.</p>
<p> οὐκ ἂν τώ γ᾽ ἐρίσαντε ἐν αὔλακι κὰμ μὲν ἄροτρον</p>
<p><a>440</a> ἄξειαν, τὸ δὲ ἔργον ἐτώσιον αὖθι λίποιεν.</p>
<p> τοῖς δ᾽ ἅμα τεσσαρακονταετὴς αἰζηὸς ἕποιτο</p>
<p> ἄρτον δειπνήσας τετράτρυφον, ὀκτάβλωμον,</p>
<p> ὃς ἔργου μελετῶν ἰθεῖάν κ᾽ αὔλακ᾽ ἐλαύνοι,</p>
<p> μηκέτι παπταίνων μεθ᾽ ὁμήλικας, ἀλλ᾽ ἐπὶ ἔργῳ</p>
<p><a>445</a> θυμὸν ἔχων: τοῦ δ᾽ οὔτι νεώτερος ἄλλος ἀμείνων</p>
<p> σπέρματα δάσσασθαι καὶ ἐπισπορίην ἀλέασθαι.</p>
<p> κουρότερος γὰρ ἀνὴρ μεθ᾽ ὁμήλικας ἐπτοίηται.</p>
<p> φράζεσθαι δ᾽, εὖτ᾽ ἂν γεράνου φωνὴν ἐπακούσῃς</p>
<p> ὑψόθεν ἐκ νεφέων ἐνιαύσια κεκληγυίης:</p>
<p><a>450</a> ἥτ᾽ ἀρότοιό τε σῆμα φέρει καὶ χείματος ὥρην</p>
<p> δεικνύει ὀμβρηροῦ: κραδίην δ᾽ ἔδακ᾽ ἀνδρὸς ἀβούτεω:</p>
<p> δὴ τότε χορτάζειν ἕλικας βόας ἔνδον ἐόντας:</p>
<p> ῥηίδιον γὰρ ἔπος εἰπεῖν: βόε δὸς καὶ ἄμαξαν:</p>
<p> ῥηίδιον δ᾽ ἀπανήνασθαι: πάρα ἔργα βόεσσιν.</p>
<p><a>455</a> φησὶ δ᾽ ἀνὴρ φρένας ἀφνειὸς πήξασθαι ἄμαξαν,</p>
<p> νήπιος, οὐδὲ τὸ οἶδ᾽: ἑκατὸν δέ τε δούρατ᾽ ἀμάξης,</p>
<p> τῶν πρόσθεν μελέτην ἐχέμεν οἰκήια θέσθαι.</p>
<p> εὖτ᾽ ἂν δὲ πρώτιστ᾽ ἄροτος θνητοῖσι φανείῃ,</p>
<p> δὴ τότ᾽ ἐφορμηθῆναι ὁμῶς δμῶές τε καὶ αὐτὸς</p>
<p><a>460</a> αὔην καὶ διερὴν ἀρόων ἀρότοιο καθ᾽ ὥρην,</p>
<p> πρωὶ μάλα σπεύδων, ἵνα τοι πλήθωσιν ἄρουραι.</p>
<p> ἦρι πολεῖν: θέρεος δὲ νεωμένη οὔ σ᾽ ἀπατήσει.</p>
<p> νειὸν δὲ σπείρειν ἔτι κουφίζουσαν ἄρουραν:</p>
<p> νειὸς ἀλεξιάρη παίδων εὐκηλήτειρα.</p>
<p><a>465</a> εὔχεσθαι δὲ Διὶ χθονίῳ Δημήτερί θ᾽ ἁγνῇ,</p>
<p> ἐκτελέα βρίθειν Δημήτερος ἱερὸν ἀκτήν,</p>
<p> ἀρχόμενος τὰ πρῶτ᾽ ἀρότου, ὅτ᾽ ἂν ἄκρον ἐχέτλης</p>
<p> χειρὶ λαβὼν ὅρπηκα βοῶν ἐπὶ νῶτον ἵκηαι</p>
<p> ἔνδρυον ἑλκόντων μεσάβων. ὁ δὲ τυτθὸς ὄπισθε</p>
<p><a>470</a> δμῷος ἔχων μακέλην πόνον ὀρνίθεσσι τιθείη</p>
<p> σπέρμα κατακρύπτων: ἐυθημοσύνη γὰρ ἀρίστη</p>
<p> θνητοῖς ἀνθρώποις, κακοθημοσύνη δὲ κακίστη.</p>
<p> ὧδέ κεν ἀδροσύνῃ στάχυες νεύοιεν ἔραζε,</p>
<p> εἰ τέλος αὐτὸς ὄπισθεν Ὀλύμπιος ἐσθλὸν ὀπάζοι,</p>
<p><a>475</a> ἐκ δ᾽ ἀγγέων ἐλάσειας ἀράχνια: καί σε ἔολπα</p>
<p> γηθήσειν βιότου αἰρεύμενον ἔνδον ἐόντος.</p>
<p> εὐοχθέων δ᾽ ἵξεαι πολιὸν ἔαρ, οὐδὲ πρὸς ἄλλους</p>
<p> αὐγάσεαι: σέο δ᾽ ἄλλος ἀνὴρ κεχρημένος ἔσται.</p>
<p> εἰ δέ κεν ἠελίοιο τροπῇς ἀρόῳς χθόνα δῖαν,</p>
<p><a>480</a> ἥμενος ἀμήσεις ὀλίγον περὶ χειρὸς ἐέργων,</p>
<p> ἀντία δεσμεύων κεκονιμένος, οὐ μάλα χαίρων,</p>
<p> οἴσεις δ᾽ ἐν φορμῷ: παῦροι δέ σε θηήσονται.</p>
<p> ἄλλοτε δ᾽ ἀλλοῖος Ζηνὸς νόος αἰγιόχοιο,</p>
<p> ἀργαλέος δ᾽ ἄνδρεσσι καταθνητοῖσι νοῆσαι.</p>
<p><a>485</a> εἰ δέ κεν ὄψ᾽ ἀρόσῃς, τόδε κέν τοι φάρμακον εἴη:</p>
<p> ἦμος κόκκυξ κοκκύζει δρυὸς ἐν πετάλοισι</p>
<p> τὸ πρῶτον, τέρπει δὲ βροτοὺς ἐπ᾽ ἀπείρονα γαῖαν,</p>
<p> τῆμος Ζεὺς ὕοι τρίτῳ ἤματι μηδ᾽ ἀπολήγοι,</p>
<p> μήτ᾽ ἄρ᾽ ὑπερβάλλων βοὸς ὁπλὴν μήτ᾽ ἀπολείπων:</p>
<p><a>490</a> οὕτω κ᾽ ὀψαρότης πρῳηρότῃ ἰσοφαρίζοι.</p>
<p> ἐν θυμῷ δ᾽ εὖ πάντα φυλάσσεο: μηδέ σε λήθοι</p>
<p> μήτ᾽ ἔαρ γιγνόμενον πολιὸν μήθ᾽ ὥριος ὄμβρος.</p>
<p> πὰρ δ᾽ ἴθι χάλκειον θῶκον καὶ ἐπαλέα λέσχην</p>
<p> ὥρῃ χειμερίῃ, ὁπότε κρύος ἀνέρα ἔργων</p>
<p><a>495</a> ἰσχάνει, ἔνθα κ᾽ ἄοκνος ἀνὴρ μέγα οἶκον ὀφέλλοι,</p>
<p> μή σε κακοῦ χειμῶνος ἀμηχανίη καταμάρψῃ</p>
<p> σὺν πενίῃ, λεπτῇ δὲ παχὺν πόδα χειρὶ πιέζῃς.</p>
<p> πολλὰ δ᾽ ἀεργὸς ἀνήρ, κενεὴν ἐπὶ ἐλπίδα μίμνων,</p>
<p> χρηίζων βιότοιο, κακὰ προσελέξατο θυμῷ.</p>
<p><a>500</a> ἐλπὶς δ᾽ οὐκ ἀγαθὴ κεχρημένον ἄνδρα κομίζει,</p>
<p> ἥμενον ἐν λέσχῃ, τῷ μὴ βίος ἄρκιος εἴη.</p>
<p> δείκνυε δὲ δμώεσσι θέρευς ἔτι μέσσου ἐόντος:</p>
<p> οὐκ αἰεὶ θέρος ἐσσεῖται, ποιεῖσθε καλιάς.</p>
<p> μῆνα δὲ Ληναιῶνα, κάκ᾽ ἤματα, βουδόρα πάντα,</p>
<p><a>505</a> τοῦτον ἀλεύασθαι, καὶ πηγάδας, αἵτ᾽ ἐπὶ γαῖαν</p>
<p> πνεύσαντος Βορέαο δυσηλεγέες τελέθουσιν,</p>
<p> ὅστε διὰ Θρῄκης ἱπποτρόφου εὐρέι πόντῳ</p>
<p> ἐμπνεύσας ὤρινε: μέμυκε δὲ γαῖα καὶ ὕλη:</p>
<p> πολλὰς δὲ δρῦς ὑψικόμους ἐλάτας τε παχείας</p>
<p><a>510</a> οὔρεος ἐν βήσσῃς πιλνᾷ χθονὶ πουλυβοτείρῃ</p>
<p> ἐμπίπτων, καὶ πᾶσα βοᾷ τότε νήριτος ὕλη.</p>
<p> θῆρες δὲ φρίσσουσ᾽, οὐρὰς δ᾽ ὑπὸ μέζε᾽ ἔθεντο,</p>
<p> τῶν καὶ λάχνῃ δέρμα κατάσκιον: ἀλλά νυ καὶ τῶν</p>
<p> ψυχρὸς ἐὼν διάησι δασυστέρνων περ ἐόντων.</p>
<p><a>515</a> καί τε διὰ ῥινοῦ βοὸς ἔρχεται, οὐδέ μιν ἴσχει:</p>
<p> καί τε δι᾽ αἶγα ἄησι τανύτριχα: πώεα δ᾽ οὔ τι,</p>
<p> οὕνεκ᾽ ἐπηεταναὶ τρίχες αὐτῶν, οὐ διάησιν</p>
<p> ἲς ἀνέμου Βορέου: τροχαλὸν δὲ γέροντα τίθησιν.</p>
<p> καὶ διὰ παρθενικῆς ἁπαλόχροος οὐ διάησιν,</p>
<p><a>520</a> ἥτε δόμων ἔντοσθε φίλῃ παρὰ μητέρι μίμνει</p>
<p> οὔ πω ἔργα ἰδυῖα πολυχρύσου Ἀφροδίτης:</p>
<p> εὖ τε λοεσσαμένη τέρενα χρόα καὶ λίπ᾽ ἐλαίῳ</p>
<p> χρισαμένη μυχίη καταλέξεται ἔνδοθι οἴκου</p>
<p> ἤματι χειμερίῳ, ὅτ᾽ ἀνόστεος ὃν πόδα τένδει</p>
<p><a>525</a> ἔν τ᾽ ἀπύρῳ οἴκῳ καὶ ἤθεσι λευγαλέοισιν.</p>
<p> οὐδέ οἱ ἠέλιος δείκνυ νομὸν ὁρμηθῆναι:</p>
<p> ἀλλ᾽ ἐπὶ κυανέων ἀνδρῶν δῆμόν τε πόλιν τε</p>
<p> στρωφᾶται, βράδιον δὲ Πανελλήνεσσι φαείνει.</p>
<p> καὶ τότε δὴ κεραοὶ καὶ νήκεροι ὑληκοῖται</p>
<p><a>530</a> λυγρὸν μυλιόωντες ἀνὰ δρία βησσήεντα</p>
<p> φεύγουσιν: καὶ πᾶσιν ἐνὶ φρεσὶ τοῦτο μέμηλεν,</p>
<p> ὡς σκέπα μαιόμενοι πυκινοὺς κευθμῶνας ἔχωσι</p>
<p> καὶ γλάφυ πετρῆεν: τότε δὴ τρίποδι βροτῷ ἶσοι,</p>
<p> οὗ τ᾽ ἐπὶ νῶτα ἔαγε, κάρη δ᾽ εἰς οὖδας ὁρᾶται,</p>
<p><a>535</a> τῷ ἴκελοι φοιτῶσιν, ἀλευόμενοι νίφα λευκήν.</p>
<p> καὶ τότε ἕσσασθαι ἔρυμα χροός, ὥς σε κελεύω,</p>
<p> χλαῖνάν τε μαλακὴν καὶ τερμιόεντα χιτῶνα:</p>
<p> στήμονι δ᾽ ἐν παύρῳ πολλὴν κρόκα μηρύσασθαι:</p>
<p> τὴν περιέσσασθαι, ἵνα τοι τρίχες ἀτρεμέωσι,</p>
<p><a>540</a> μηδ᾽ ὀρθαὶ φρίσσωσιν ἀειρόμεναι κατὰ σῶμα.</p>
<p> ἀμφὶ δὲ ποσσὶ πέδιλα βοὸς ἶφι κταμένοιο</p>
<p> ἄρμενα δήσασθαι, πίλοις ἔντοσθε πυκάσσας.</p>
<p> πρωτογόνων δ᾽ ἐρίφων, ὁπότ᾽ ἂν κρύος ὥριον ἔλθῃ,</p>
<p> δέρματα συρράπτειν νεύρῳ βοός, ὄφρ᾽ ἐπὶ νώτῳ</p>
<p><a>545</a> ὑετοῦ ἀμφιβάλῃ ἀλέην: κεφαλῆφι δ᾽ ὕπερθεν</p>
<p> πῖλον ἔχειν ἀσκητόν, ἵν᾽ οὔατα μὴ καταδεύῃ:</p>
<p> ψυχρὴ γάρ τ᾽ ἠὼς πέλεται Βορέαο πεσόντος</p>
<p> ἠώιος δ᾽ ἐπὶ γαῖαν ἀπ᾽ οὐρανοῦ ἀστερόεντος</p>
<p> ἀὴρ πυροφόρος τέταται μακάρων ἐπὶ ἔργοις:</p>
<p><a>550</a> ὅστε ἀρυσάμενος ποταμῶν ἄπο αἰεναόντων,</p>
<p> ὑψοῦ ὑπὲρ γαίης ἀρθεὶς ἀνέμοιο θυέλλῃ</p>
<p> ἄλλοτε μέν θ᾽ ὕει ποτὶ ἕσπερον, ἄλλοτ᾽ ἄησι</p>
<p> πυκνὰ Θρηικίου Βορέου νέφεα κλονέοντος.</p>
<p> τὸν φθάμενος ἔργον τελέσας οἶκόνδε νέεσθαι,</p>
<p><a>555</a> μή ποτέ σ᾽ οὐρανόθεν σκοτόεν νέφος ἀμφικαλύψῃ,</p>
<p> χρῶτα δὲ μυδαλέον θήῃ κατά θ᾽ εἵματα δεύσῃ.</p>
<p> ἀλλ᾽ ὑπαλεύασθαι: μεὶς γὰρ χαλεπώτατος οὗτος,</p>
<p> χειμέριος, χαλεπὸς προβάτοις, χαλεπὸς δ᾽ ἀνθρώποις.</p>
<p> τῆμος τὤμισυ βουσίν, ἐπ᾽ ἀνέρι δὲ πλέον εἴη</p>
<p><a>560</a> ἁρμαλιῆς: μακραὶ γὰρ ἐπίρροθοι εὐφρόναι εἰσίν.</p>
<p> ταῦτα φυλασσόμενος τετελεσμένον εἰς ἐνιαυτὸν</p>
<p> ἰσοῦσθαι νύκτας τε καὶ ἤματα, εἰσόκεν αὖτις</p>
<p> γῆ πάντων μήτηρ καρπὸν σύμμικτον ἐνείκῃ.</p>
<p> εὖτ᾽ ἂν δ᾽ ἑξήκοντα μετὰ τροπὰς ἠελίοιο</p>
<p><a>565</a> χειμέρι᾽ ἐκτελέσῃ Ζεὺς ἤματα, δή ῥα τότ᾽ ἀστὴρ</p>
<p> Ἀρκτοῦρος προλιπὼν ἱερὸν ῥόον Ὠκεανοῖο</p>
<p> πρῶτον παμφαίνων ἐπιτέλλεται ἀκροκνέφαιος.</p>
<p> τὸν δὲ μέτ᾽ ὀρθογόη Πανδιονὶς ὦρτο χελιδὼν</p>
<p> ἐς φάος ἀνθρώποις, ἔαρος νέον ἱσταμένοιο.</p>
<p><a>570</a> τὴν φθάμενος οἴνας περταμνέμεν: ὣς γὰρ ἄμεινον.</p>
<p> ἀλλ᾽ ὁπότ᾽ ἂν φερέοικος ἀπὸ χθονὸς ἂμ φυτὰ βαίνῃ</p>
<p> Πληιάδας φεύγων, τότε δὴ σκάφος οὐκέτι οἰνέων:</p>
<p> ἀλλ᾽ ἅρπας τε χαρασσέμεναι καὶ δμῶας ἐγείρειν:</p>
<p> φεύγειν δὲ σκιεροὺς θώκους καὶ ἐπ᾽ ἠόα κοῖτον</p>
<p><a>575</a> ὥρῃ ἐν ἀμήτου, ὅτε τ᾽ ἠέλιος χρόα κάρφει.</p>
<p> τημοῦτος σπεύδειν καὶ οἴκαδε καρπὸν ἀγινεῖν</p>
<p> ὄρθρου ἀνιστάμενος, ἵνα τοι βίος ἄρκιος εἴη.</p>
<p> ἠὼς γὰρ ἔργοιο τρίτην ἀπομείρεται αἶσαν,</p>
<p> ἠώς τοι προφέρει μὲν ὁδοῦ, προφέρει δὲ καὶ ἔργου,</p>
<p><a>580</a> ἠώς, ἥτε φανεῖσα πολέας ἐπέβησε κελεύθου</p>
<p> ἀνθρώπους πολλοῖσί τ᾽ ἐπὶ ζυγὰ βουσὶ τίθησιν.</p>
<p> ἦμος δὲ σκόλυμός τ᾽ ἀνθεῖ καὶ ἠχέτα τέττιξ</p>
<p> δενδρέῳ ἐφεζόμενος λιγυρὴν καταχεύετ᾽ ἀοιδὴν</p>
<p> πυκνὸν ὑπὸ πτερύγων, θέρεος καματώδεος ὥρῃ,</p>
<p><a>585</a> τῆμος πιόταταί τ᾽ αἶγες καὶ οἶνος ἄριστος,</p>
<p> μαχλόταται δὲ γυναῖκες, ἀφαυρότατοι δέ τοι ἄνδρες</p>
<p> εἰσίν, ἐπεὶ κεφαλὴν καὶ γούνατα Σείριος ἄζει,</p>
<p> αὐαλέος δέ τε χρὼς ὑπὸ καύματος: ἀλλὰ τότ᾽ ἤδη</p>
<p> εἴη πετραίη τε σκιὴ καὶ βίβλινος οἶνος,</p>
<p><a>590</a> μάζα τ᾽ ἀμολγαίη γάλα τ᾽ αἰγῶν σβεννυμενάων,</p>
<p> καὶ βοὸς ὑλοφάγοιο κρέας μή πω τετοκυίης</p>
<p> πρωτογόνων τ᾽ ἐρίφων: ἐπὶ δ᾽ αἴθοπα πινέμεν οἶνον,</p>
<p> ἐν σκιῇ ἑζόμενον, κεκορημένον ἦτορ ἐδωδῆς,</p>
<p> ἀντίον ἀκραέος Ζεφύρου τρέψαντα πρόσωπα,</p>
<p><a>595</a> κρήνης τ᾽ αἰενάου καὶ ἀπορρύτου, ἥτ᾽ ἀθόλωτος,</p>
<p> τρὶς ὕδατος προχέειν, τὸ δὲ τέτρατον ἱέμεν οἴνου.</p>
<p> δμωσὶ δ᾽ ἐποτρύνειν Δημήτερος ἱερὸν ἀκτὴν</p>
<p> δινέμεν, εὖτ᾽ ἂν πρῶτα φανῇ σθένος Ὠαρίωνος,</p>
<p> χώρῳ ἐν εὐαέι καὶ ἐυτροχάλῳ ἐν ἀλωῇ.</p>
<p><a>600</a> μέτρῳ δ᾽ εὖ κομίσασθαι ἐν ἄγγεσιν: αὐτὰρ ἐπὴν δὴ</p>
<p> πάντα βίον κατάθηαι ἐπάρμενον ἔνδοθι οἴκου,</p>
<p> θῆτά τ᾽ ἄοικον ποιεῖσθαι καὶ ἄτεκνον ἔριθον</p>
<p> δίζησθαι κέλομαι: χαλεπὴ δ᾽ ὑπόπορτις ἔριθος:</p>
<p> καὶ κύνα καρχαρόδοντα κομεῖν, μὴ φείδεο σίτου,</p>
<p><a>605</a> μή ποτέ σ᾽ ἡμερόκοιτος ἀνὴρ ἀπὸ χρήμαθ᾽ ἕληται.</p>
<p> χόρτον δ᾽ ἐσκομίσαι καὶ συρφετόν, ὄφρα τοι εἴη</p>
<p> βουσὶ καὶ ἡμιόνοισιν ἐπηετανόν. αὐτὰρ ἔπειτα</p>
<p> δμῶας ἀναψῦξαι φίλα γούνατα καὶ βόε λῦσαι.</p>
<p> εὖτ᾽ ἂν δ᾽ Ὠαρίων καὶ Σείριος ἐς μέσον ἔλθῃ</p>
<p><a>610</a> οὐρανόν, Ἀρκτοῦρον δ᾽ ἐσίδῃ ῥοδοδάκτυλος Ηώς,</p>
<p> ὦ Πέρση, τότε πάντας ἀποδρέπεν οἴκαδε βότρυς:</p>
<p> δεῖξαι δ᾽ ἠελίῳ δέκα τ᾽ ἤματα καὶ δέκα νύκτας,</p>
<p> πέντε δὲ συσκιάσαι, ἕκτῳ δ᾽ εἰς ἄγγε᾽ ἀφύσσαι</p>
<p> δῶρα Διωνύσου πολυγηθέος. αὐτὰρ ἐπὴν δὴ</p>
<p><a>615</a> Πληιάδες θ᾽ Ὑάδες τε τό τε σθένος Ὠαρίωνος</p>
<p> δύνωσιν, τότ᾽ ἔπειτ᾽ ἀρότου μεμνημένος εἶναι</p>
<p> ὡραίου: πλειὼν δὲ κατὰ χθονὸς ἄρμενος εἶσιν.</p>
<p> εἰ δέ σε ναυτιλίης δυσπεμφέλου ἵμερος αἱρεῖ,</p>
<p> εὖτ᾽ ἂν Πληιάδες σθένος ὄβριμον Ὠαρίωνος</p>
<p><a>620</a> φεύγουσαι πίπτωσιν ἐς ἠεροειδέα πόντον,</p>
<p> δὴ τότε παντοίων ἀνέμων θυίουσιν ἀῆται:</p>
<p> καὶ τότε μηκέτι νῆας ἔχειν ἐνὶ οἴνοπι πόντῳ,</p>
<p> γῆν ἐργάζεσθαι μεμνημένος, ὥς σε κελεύω.</p>
<p> νῆα δ᾽ ἐπ᾽ ἠπείρου ἐρύσαι πυκάσαι τε λίθοισι</p>
<p><a>625</a> πάντοθεν, ὄφρ᾽ ἴσχωσ᾽ ἀνέμων μένος ὑγρὸν ἀέντων,</p>
<p> χείμαρον ἐξερύσας, ἵνα μὴ πύθῃ Διὸς ὄμβρος.</p>
<p> ὅπλα δ᾽ ἐπάρμενα πάντα τεῷ ἐγκάτθεο οἴκῳ</p>
<p> εὐκόσμως στολίσας νηὸς πτερὰ ποντοπόροιο:</p>
<p> πηδάλιον δ᾽ ἐυεργὲς ὑπὲρ καπνοῦ κρεμάσασθαι.</p>
<p><a>630</a> αὐτὸς δ᾽ ὡραῖον μίμνειν πλόον, εἰσόκεν ἔλθῃ:</p>
<p> καὶ τότε νῆα θοὴν ἅλαδ᾽ ἑλκέμεν, ἐν δέ τε φόρτον</p>
<p> ἄρμενον ἐντύνασθαι, ἵν᾽ οἴκαδε κέρδος ἄρηαι,</p>
<p> ὥς περ ἐμός τε πατὴρ καὶ σός, μέγα νήπιε Πέρσῃ,</p>
<p> πλωίζεσκ᾽ ἐν νηυσί, βίου κεχρημένος ἐσθλοῦ:</p>
<p><a>635</a> ὅς ποτε καὶ τῇδ᾽ ἦλθε, πολὺν διὰ πόντον ἀνύσσας,</p>
<p> Κύμην Αἰολίδα προλιπών, ἐν νηὶ μελαίνῃ:</p>
<p> οὐκ ἄφενος φεύγων οὐδὲ πλοῦτόν τε καὶ ὄλβον,</p>
<p> ἀλλὰ κακὴν πενίην, τὴν Ζεὺς ἄνδρεσσι δίδωσιν:</p>
<p> νάσσατο δ᾽ ἄγχ᾽ Ἑλικῶνος ὀιζυρῇ ἐνὶ κώμῃ,</p>
<p><a>640</a> Ἄσκρῃ, χεῖμα κακῇ, θέρει ἀργαλέῃ, οὐδέ ποτ᾽ ἐσθλῇ.</p>
<p> τύνη δ᾽, ὦ Πέρση, ἔργων μεμνημένος εἶναι</p>
<p> ὡραίων πάντων, περὶ ναυτιλίης δὲ μάλιστα.</p>
<p> νῆ᾽ ὀλίγην αἰνεῖν, μεγάλῃ δ᾽ ἐνὶ φορτία θέσθαι.</p>
<p> μείζων μὲν φόρτος, μεῖζον δ᾽ ἐπὶ κέρδεϊ κέρδος</p>
<p><a>645</a> ἔσσεται, εἴ κ᾽ ἄνεμοί γε κακὰς ἀπέχωσιν ἀήτας.</p>
<p> εὖτ᾽ ἂν ἐπ᾽ ἐμπορίην τρέψας ἀεσίφρονα θυμὸν</p>
<p> βούληαι χρέα τε προφυγεῖν καὶ λιμὸν ἀτερπέα,</p>
<p> δείξω δή τοι μέτρα πολυφλοίσβοιο θαλάσσης,</p>
<p> οὔτε τι ναυτιλίης σεσοφισμένος οὔτε τι νηῶν.</p>
<p><a>650</a> οὐ γάρ πώ ποτε νηί γ᾽ ἐπέπλων εὐρέα πόντον,</p>
<p> εἰ μὴ ἐς Εὔβοιαν ἐξ Αὐλίδος, ᾗ ποτ᾽ Ἀχαιοὶ</p>
<p> μείναντες χειμῶνα πολὺν σὺν λαὸν ἄγειραν</p>
<p> Ἑλλάδος ἐξ ἱερῆς Τροίην ἐς καλλιγύναικα.</p>
<p> ἔνθα δ᾽ ἐγὼν ἐπ᾽ ἄεθλα δαΐφρονος Ἀμφιδάμαντος</p>
<p><a>655</a> Χαλκίδα τ᾽ εἲς ἐπέρησα: τὰ δὲ προπεφραδμένα πολλὰ</p>
<p> ἄεθλ᾽ ἔθεσαν παῖδες μεγαλήτορος: ἔνθα μέ φημι</p>
<p> ὕμνῳ νικήσαντα φέρειν τρίποδ᾽ ὠτώεντα.</p>
<p> τὸν μὲν ἐγὼ Μούσῃς Ἑλικωνιάδεσσ᾽ ἀνέθηκα,</p>
<p> ἔνθα με τὸ πρῶτον λιγυρῆς ἐπέβησαν ἀοιδῆς.</p>
<p><a>660</a> τόσσον τοι νηῶν γε πεπείρημαι πολυγόμφων:</p>
<p> ἀλλὰ καὶ ὣς ἐρέω Ζηνὸς νόον αἰγιόχοιο:</p>
<p> Μοῦσαι γάρ μ᾽ ἐδίδαξαν ἀθέσφατον ὕμνον ἀείδειν.</p>
<p> ἤματα πεντήκοντα μετὰ τροπὰς ἠελίοιο,</p>
<p> ἐς τέλος ἐλθόντος θέρεος καματώδεος ὥρης,</p>
<p><a>665</a> ὡραῖος πέλεται θνητοῖς πλόος: οὔτε κε νῆα</p>
<p> καυάξαις οὔτ᾽ ἄνδρας ἀποφθείσειε θάλασσα,</p>
<p> εἰ δὴ μὴ πρόφρων γε Ποσειδάων ἐνοσίχθων</p>
<p> ἢ Ζεὺς ἀθανάτων βασιλεὺς ἐθέλῃσιν ὀλέσσαι:</p>
<p> ἐν τοῖς γὰρ τέλος ἐστὶν ὁμῶς ἀγαθῶν τε κακῶν τε.</p>
<p><a>670</a> τῆμος δ᾽ εὐκρινέες τ᾽ αὖραι καὶ πόντος ἀπήμων:</p>
<p> εὔκηλος τότε νῆα θοὴν ἀνέμοισι πιθήσας</p>
<p> ἑλκέμεν ἐς πόντον φόρτον τ᾽ ἐς πάντα τίθεσθαι,</p>
<p> σπεύδειν δ᾽ ὅττι τάχιστα πάλιν οἶκόνδε νέεσθαι:</p>
<p> μηδὲ μένειν οἶνόν τε νέον καὶ ὀπωρινὸν ὄμβρον</p>
<p><a>675</a> καὶ χειμῶν᾽ ἐπιόντα Νότοιό τε δεινὰς ἀήτας,</p>
<p> ὅστ᾽ ὤρινε θάλασσαν ὁμαρτήσας Διὸς ὄμβρῳ</p>
<p> πολλῷ ὀπωρινῷ, χαλεπὸν δέ τε πόντον ἔθηκεν.</p>
<p> ἄλλος δ᾽ εἰαρινὸς πέλεται πλόος ἀνθρώποισιν:</p>
<p> ἦμος δὴ τὸ πρῶτον, ὅσον τ᾽ ἐπιβᾶσα κορώνη</p>
<p><a>680</a> ἴχνος ἐποίησεν, τόσσον πέταλ᾽ ἀνδρὶ φανείῃ</p>
<p> ἐν κράδῃ ἀκροτάτῃ, τότε δ᾽ ἄμβατός ἐστι θάλασσα:</p>
<p> εἰαρινὸς δ᾽ οὗτος πέλεται πλόος. οὔ μιν ἔγωγε</p>
<p> αἴνημ᾽: οὐ γὰρ ἐμῷ θυμῷ κεχαρισμένος ἐστίν:</p>
<p> ἁρπακτός: χαλεπῶς κε φύγοις κακόν: ἀλλά νυ καὶ τὰ</p>
<p><a>685</a> ἄνθρωποι ῥέζουσιν ἀιδρείῃσι νόοιο:</p>
<p> χρήματα γὰρ ψυχὴ πέλεται δειλοῖσι βροτοῖσιν.</p>
<p> δεινὸν δ᾽ ἐστὶ θανεῖν μετὰ κύμασιν. ἀλλά σ᾽ ἄνωγα</p>
<p> φράζεσθαι τάδε πάντα μετὰ φρεσίν, ὡς ἀγορεύω.</p>
<p> μηδ᾽ ἐν νηυσὶν ἅπαντα βίον κοΐλῃσι τίθεσθαι:</p>
<p><a>690</a> ἀλλὰ πλέω λείπειν, τὰ δὲ μείονα φορτίζεσθαι.</p>
<p> δεινὸν γὰρ πόντου μετὰ κύμασι πήματι κύρσαι.</p>
<p> δεινὸν δ᾽, εἴ κ᾽ ἐπ᾽ ἄμαξαν ὑπέρβιον ἄχθος ἀείρας</p>
<p> ἄξονα. καυάξαις καὶ φορτία μαυρωθείη.</p>
<p> μέτρα φυλάσσεσθαι: καιρὸς δ᾽ ἐπὶ πᾶσιν ἄριστος.</p>
<p><a>695</a> ὡραῖος δὲ γυναῖκα τεὸν ποτὶ οἶκον ἄγεσθαι,</p>
<p> μήτε τριηκόντων ἐτέων μάλα πόλλ᾽ ἀπολείπων</p>
<p> μήτ᾽ ἐπιθεὶς μάλα πολλά: γάμος δέ τοι ὥριος οὗτος:</p>
<p> ἡ δὲ γυνὴ τέτορ᾽ ἡβώοι, πέμπτῳ δὲ γαμοῖτο.</p>
<p> παρθενικὴν δὲ γαμεῖν, ὥς κ᾽ ἤθεα κεδνὰ διδάξῃς.</p>
<p><a>700</a> τὴν δὲ μάλιστα γαμεῖν, ἥ τις σέθεν ἐγγύθι ναίει,</p>
<p> πάντα μάλ᾽ ἀμφιιδών, μὴ γείτοσι χάρματα γήμῃς.</p>
<p> οὐ μὲν γάρ τι γυναικὸς ἀνὴρ ληίζετ᾽ ἄμεινον</p>
<p> τῆς ἀγαθῆς, τῆς δ᾽ αὖτε κακῆς οὐ ῥίγιον ἄλλο,</p>
<p> δειπνολόχης: ἥτ᾽ ἄνδρα καὶ ἴφθιμόν περ ἐόντα</p>
<p><a>705</a> εὕει ἄτερ δαλοῖο καὶ ὠμῷ γήραϊ δῶκεν. </p>
<p> εὖ δ᾽ ὄπιν ἀθανάτων μακάρων πεφυλαγμένος εἶναι.</p>
<p> μηδὲ κασιγνήτῳ ἶσον ποιεῖσθαι ἑταῖρον:</p>
<p> εἰ δέ κε ποιήσῃς, μή μιν πρότερος κακὸν ἔρξῃς.</p>
<p> μηδὲ ψεύδεσθαι γλώσσης χάριν: εἰ δὲ σέ γ᾽ ἄρχῃ</p>
<p><a>710</a> ἤ τι ἔπος εἰπὼν ἀποθύμιον ἠὲ καὶ ἔρξας,</p>
<p> δὶς τόσα τίνυσθαι μεμνημένος: εἰ δὲ σέ γ᾽ αὖτις</p>
<p> ἡγῆτ᾽ ἐς φιλότητα, δίκην δ᾽ ἐθέλῃσι παρασχεῖν,</p>
<p> δέξασθαι: δειλός τοι ἀνὴρ φίλον ἄλλοτε ἄλλον</p>
<p> ποιεῖται, σὲ δὲ μή τι νόον κατελεγχέτω εἶδος.</p>
<p><a>715</a> μηδὲ πολύξεινον μηδ᾽ ἄξεινον καλέεσθαι,</p>
<p> μηδὲ κακῶν ἕταρον μηδ᾽ ἐσθλῶν νεικεστῆρα.</p>
<p> μηδέ ποτ᾽ οὐλομένην πενίην θυμοφθόρον ἀνδρὶ</p>
<p> τέτλαθ᾽ ὀνειδίζειν, μακάρων δόσιν αἰὲν ἐόντων.</p>
<p> γλώσσης τοι θησαυρὸς ἐν ἀνθρώποισιν ἄριστος</p>
<p><a>720</a> φειδωλῆς, πλείστη δὲ χάρις κατὰ μέτρον ἰούσης.</p>
<p> εἰ δὲ κακὸν εἴποις, τάχα κ᾽ αὐτὸς μεῖζον ἀκούσαις.</p>
<p> μηδὲ πολυξείνου δαιτὸς δυσπέμφελος εἶναι</p>
<p> ἐκ κοινοῦ: πλείστη δὲ χάρις, δαπάνη τ᾽ ὀλιγίστη.</p>
<p> μηδέ ποτ᾽ ἐξ ἠοῦς Διὶ λειβέμεν αἴθοπα οἶνον</p>
<p><a>725</a> χερσὶν ἀνίπτοισιν μηδ᾽ ἄλλοις ἀθανάτοισιν:</p>
<p> οὐ γὰρ τοί γε κλύουσιν, ἀποπτύουσι δέ τ᾽ ἀράς.</p>
<p> μηδ᾽ ἄντ᾽ ἠελίου τετραμμένος ὀρθὸς ὀμιχεῖν:</p>
<p> αὐτὰρ ἐπεί κε δύῃ, μεμνημένος, ἔς τ᾽ ἀνιόντα:</p>
<p> μήτ᾽ ἐν ὁδῷ μήτ᾽ ἐκτὸς ὁδοῦ προβάδην οὐρήσῃς</p>
<p><a>730</a> μηδ᾽ ἀπογυμνωθείς: μακάρων τοι νύκτες ἔασιν:</p>
<p> ἑζόμενος δ᾽ ὅ γε θεῖος ἀνήρ, πεπνυμένα εἰδώς,</p>
<p> ἢ ὅ γε πρὸς τοῖχον πελάσας ἐυερκέος αὐλῆς.</p>
<p> μηδ᾽ αἰδοῖα γονῇ πεπαλαγμένος ἔνδοθι οἴκου</p>
<p> ἱστίῃ ἐμπελαδὸν παραφαινέμεν, ἀλλ᾽ ἀλέασθαι.</p>
<p><a>735</a> μηδ᾽ ἀπὸ δυσφήμοιο τάφου ἀπονοστήσαντα</p>
<p> σπερμαίνειν γενεήν, ἀλλ᾽ ἀθανάτων ἀπὸ δαιτός.</p>
<p> μηδέ ποτ᾽ αἰενάων ποταμῶν καλλίρροον ὕδωρ</p>
<p> ποσσὶ περᾶν, πρίν γ᾽ εὔξῃ ἰδὼν ἐς καλὰ ῥέεθρα,</p>
<p> χεῖρας νιψάμενος πολυηράτῳ ὕδατι λευκῷ.</p>
<p><a>740</a> ὃς ποταμὸν διαβῇ κακότητ᾽ ἰδὲ χεῖρας ἄνιπτος,</p>
<p> τῷ δὲ θεοὶ νεμεσῶσι καὶ ἄλγεα δῶκαν ὀπίσσω.</p>
<p> μηδ᾽ ἀπὸ πεντόζοιο θεῶν ἐν δαιτὶ θαλείῃ</p>
<p> αὖον ἀπὸ χλωροῦ τάμνειν αἴθωνι σιδήρῳ.</p>
<p> μηδέ ποτ᾽ οἰνοχόην τιθέμεν κρητῆρος ὕπερθε</p>
<p><a>745</a> πινόντων: ὀλοὴ γὰρ ἐπ᾽ αὐτῷ μοῖρα τέτυκται.</p>
<p> μηδὲ δόμον ποιῶν ἀνεπίξεστον καταλείπειν,</p>
<p> μή τοι ἐφεζομένη κρώξῃ λακέρυζα κορώνη.</p>
<p> μηδ᾽ ἀπὸ χυτροπόδων ἀνεπιρρέκτων ἀνελόντα</p>
<p> ἔσθειν μηδὲ λόεσθαι: ἐπεὶ καὶ τοῖς ἔνι ποινή.</p>
<p><a>750</a> μηδ᾽ ἐπ᾽ ἀκινήτοισι καθιζέμεν, οὐ γὰρ ἄμεινον,</p>
<p> παῖδα δυωδεκαταῖον, ὅτ᾽ ἀνέρ᾽ ἀνήνορα ποιεῖ,</p>
<p> μηδὲ δυωδεκάμηνον: ἴσον καὶ τοῦτο τέτυκται.</p>
<p> μηδὲ γυναικείῳ λουτρῷ χρόα φαιδρύνεσθαι</p>
<p> ἀνέρα: λευγαλέη γὰρ ἐπὶ χρόνον ἔστ᾽ ἐπὶ καὶ τῷ</p>
<p><a>755</a> ποινή. μηδ᾽ ἱεροῖσιν ἐπ᾽ αἰθομένοισι κυρήσας</p>
<p> μωμεύειν ἀίδηλα: θεός νύ τι καὶ τὰ νεμεσσᾷ.</p>
<p> μηδέ ποτ᾽ ἐν προχοῇς ποταμῶν ἅλαδε προρεόντων</p>
<p> μηδ᾽ ἐπὶ κρηνάων οὐρεῖν, μάλα δ᾽ ἐξαλέασθαι:</p>
<p> μηδ᾽ ἐναποψύχειν: τὸ γὰρ οὔ τοι λώιόν ἐστιν.</p>
<p><a>760</a> ὧδ᾽ ἔρδειν: δεινὴν δὲ βροτῶν ὑπαλεύεο φήμην.</p>
<p> φήμη γάρ τε κακὴ πέλεται, κούφη μὲν ἀεῖραι</p>
<p> ῥεῖα μάλ᾽, ἀργαλέη δὲ φέρειν, χαλεπὴ δ᾽ ἀποθέσθαι.</p>
<p> φήμη δ᾽ οὔτις πάμπαν ἀπόλλυται, ἥν τινα πολλοὶ</p>
<p> λαοὶ φημίξωσι: θεός νύ τίς ἐστι καὶ αὐτή.</p>
<p><a>765</a> Ἤματα δ᾽ ἐκ Διόθεν πεφυλαγμένος εὖ κατὰ μοῖραν</p>
<p> πεφραδέμεν δμώεσσι: τριηκάδα μηνὸς ἀρίστην</p>
<p> ἔργα τ᾽ ἐποπτεύειν ἠδ᾽ ἁρμαλιὴν δατέασθαι.</p>
<p><a>769</a> αἵδε γὰρ ἡμέραι εἰσὶ Διὸς πάρα μητιόεντος,</p>
<p><a>768</a> εὖτ᾽ ἂν ἀληθείην λαοὶ κρίνοντες ἄγωσιν.</p>
<p><a>770</a> Πρῶτον ἔνη τετράς τε καὶ ἑβδόμη ἱερὸν ἦμαρ:</p>
<p> τῇ γὰρ Ἀπόλλωνα χρυσάορα γείνατο Λητώ:</p>
<p> ὀγδοάτη δ᾽ ἐνάτη τε, δύω γε μὲν ἤματα μηνὸς</p>
<p> ἔξοχ᾽ ἀεξομένοιο βροτήσια ἔργα πένεσθαι:</p>
<p> ἑνδεκάτη δὲ δυωδεκάτη τ᾽, ἄμφω γε μὲν ἐσθλαί,</p>
<p><a>775</a> ἠμὲν ὄις πείκειν ἠδ᾽ εὔφρονα καρπὸν ἀμᾶσθαι:</p>
<p> ἡ δὲ δυωδεκάτη τῆς ἑνδεκάτης μέγ᾽ ἀμείνων:</p>
<p> τῇ γάρ τοι νῇ νήματ᾽ ἀερσιπότητος ἀράχνης</p>
<p> ἤματος ἐκ πλείου, ὅτε ἴδρις σωρὸν ἀμᾶται:</p>
<p> τῇ δ᾽ ἱστὸν στήσαιτο γυνὴ προβάλοιτό τε ἔργον.</p>
<p><a>780</a> Μηνὸς δ᾽ ἱσταμένου τρισκαιδεκάτην ἀλέασθαι</p>
<p> σπέρματος ἄρξασθαι: φυτὰ δ᾽ ἐνθρέψασθαι ἀρίστη.</p>
<p> ἕκτη δ᾽ ἡ μέσση μάλ᾽ ἀσύμφορός ἐστι φυτοῖσιν,</p>
<p> ἀνδρογόνος δ᾽ ἀγαθή: κούρῃ δ᾽ οὐ σύμφορός ἐστιν,</p>
<p> οὔτε γενέσθαι πρῶτ᾽ οὔτ᾽ ἂρ γάμου ἀντιβολῆσαι.</p>
<p><a>785</a> οὐδὲ μὲν ἡ πρώτη ἕκτη κούρῃ γε γενέσθαι</p>
<p> ἄρμενος, ἀλλ᾽ ἐρίφους τάμνειν καὶ πώεα μήλων</p>
<p> σηκόν τ᾽ ἀμφιβαλεῖν ποιμνήιον ἤπιον ἦμαρ:</p>
<p> ἐσθλὴ δ᾽ ἀνδρογόνος: φιλέοι δ᾽ ὅ γε κέρτομα βάζειν</p>
<p> ψεύδεά θ᾽ αἱμυλίους τε λόγους κρυφίους τ᾽ ὀαρισμούς.</p>
<p><a>790</a> μηνὸς δ᾽ ὀγδοάτῃ κάπρον καὶ βοῦν ἐρίμυκον</p>
<p> ταμνέμεν, οὐρῆας δὲ δυωδεκάτῃ ταλαεργούς.</p>
<p> εἰκάδι δ᾽ ἐν μεγάλῃ, πλέῳ ἤματι, ἵστορα φῶτα</p>
<p> γείνασθαι: μάλα γάρ τε νόον πεπυκασμένος ἐστίν.</p>
<p> ἐσθλὴ δ᾽ ἀνδρογόνος δεκάτη, κούρῃ δέ τε τετρὰς</p>
<p><a>795</a> μέσση: τῇ δέ τε μῆλα καὶ εἰλίποδας ἕλικας βοῦς</p>
<p> καὶ κύνα καρχαρόδοντα καὶ οὐρῆας ταλαεργοὺς</p>
<p> πρηΰνειν ἐπὶ χεῖρα τιθείς. πεφύλαξο δὲ θυμῷ</p>
<p> τετράδ᾽ ἀλεύασθαι φθίνοντός θ᾽ ἱσταμένου τε</p>
<p> ἄλγε᾽ ἃ θυμβορεῖ μάλα γὰρ τετελεσμένον ἦμαρ.</p>
<p><a>800</a> Ἐν δὲ τετάρτῃ μηνὸς ἄγεσθαι οἶκον ἄκοιτιν</p>
<p> οἰωνοὺς κρίνας, οἳ ἐπ᾽ ἔργματι τούτῳ ἄριστοι.</p>
<p> πέμπτας δ᾽ ἐξαλέασθαι, ἐπεὶ χαλεπαί τε καὶ αἰναί:</p>
<p> ἐν πέμπτῃ γάρ φασιν Ἐρινύας ἀμφιπολεύειν</p>
<p> Ὅρκον γεινόμενον, τὸν Ἔρις τέκε πῆμ᾽ ἐπιόρκοις.</p>
<p><a>805</a> Μέσσῃ δ᾽ ἑβδομάτῃ Δημήτερος ἱερὸν ἀκτὴν</p>
<p> εὖ μάλ᾽ ὀπιπεύοντα ἐυτροχάλῳ ἐν ἀλωῇ</p>
<p> βαλλέμεν, ὑλοτόμον τε ταμεῖν θαλαμήια δοῦρα</p>
<p> νήιά τε ξύλα πολλά, τά τ᾽ ἄρμενα νηυσὶ πέλονται.</p>
<p> τετράδι δ᾽ ἄρχεσθαι νῆας πήγνυσθαι ἀραιάς.</p>
<p><a>810</a> εἰνὰς δ᾽ ἡ μέσση ἐπὶ δείελα λώιον ἦμαρ,</p>
<p> πρωτίστη δ᾽ εἰνὰς παναπήμων ἀνθρώποισιν:</p>
<p> ἐσθλὴ μὲν γάρ θ᾽ ἥ γε φυτευέμεν ἠδὲ γενέσθαι</p>
<p> ἀνέρι τ᾽ ἠδὲ γυναικί: καὶ οὔποτε πάγκακον ἦμαρ.</p>
<p> παῦροι δ᾽ αὖτε ἴσασι τρισεινάδα μηνὸς ἀρίστην</p>
<p><a>815</a> ἄρξασθαί τε πίθου καὶ ἐπὶ ζυγὸν αὐχένι θεῖναι</p>
<p> βουσὶ καὶ ἡμιόνοισι καὶ ἵπποις ὠκυπόδεσσι,</p>
<p> νῆα πολυκλήιδα θοὴν εἰς οἴνοπα πόντον</p>
<p> εἰρύμεναι: παῦροι δέ τ᾽ ἀληθέα κικλῄσκουσιν.</p>
<p> τετράδι δ᾽ οἶγε πίθον: περὶ πάντων ἱερὸν ἦμαρ</p>
<p><a>820</a> μέσση: παῦροι δ᾽ αὖτε μετ᾽ εἰκάδα μηνὸς ἀρίστην</p>
<p> ἠοῦς γιγνομένης: ἐπὶ δείελα δ᾽ ἐστὶ χερείων.</p>
<p> αἵδε μὲν ἡμέραι εἰσιν ἐπιχθονίοις μέγ᾽ ὄνειαρ,</p>
<p> αἱ δ᾽ ἄλλαι μετάδουποι, ἀκήριοι, οὔ τι φέρουσαι.</p>
<p> ἄλλος δ᾽ ἀλλοίην αἰνεῖ, παῦροι δὲ ἴσασιν.</p>
<p><a>825</a> ἄλλοτε μητρυιὴ πέλει ἡμέρη, ἄλλοτε μήτηρ.</p>
<p> τάων εὐδαίμων τε καὶ ὄλβιος, ὃς τάδε πάντα</p>
<p> εἰδὼς ἐργάζηται ἀναίτιος ἀθανάτοισιν,</p>
<p> ὄρνιθας κρίνων καὶ ὑπερβασίας ἀλεείνων.</p>
<p><a class="invisible">828</a></p>
<br><br>
</div>
<script src="http://code.jquery.com/jquery-2.1.4.min.js"></script>
<script src="scripts/jquery.nicescroll.min.js"></script>
<script src="scripts/common.js"></script>
</body>
</html>
